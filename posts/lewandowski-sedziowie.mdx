---
title: "Analiza porównawcza systemu wyborów sędziów w Polsce i Niemczech"
author: "Adw. dr Bartosz Lewandowski"
---
# Analiza porównawcza systemu wyborów sędziów w Polsce i Niemczech

## Adw. dr Bartosz Lewandowski

## I. Wstęp

Zarówno Konstytucja Rzeczypospolitej Polskiej z 2 kwietnia 1997 r., jak
i Ustawa Zasadnicza Republiki Niemieckiej z 23 maja 1949 r. zawiera
klasyczną formułę podziału władz, gwarantującą najważniejszy aspekt
ustroju demokratycznego państwa tj. zasadę niezależności i autonomii
władzy sądowniczej. Jednak wydaje się, że w procesie prac
konstytucyjnych nie zakładano zasadniczego napięcia między władzą
wykonawczą i sądowniczą, dlatego sformułowano tę zasadę bardzo ogólnie.
Problem ten został wyartykułowany w opinii Komisji Weneckiej na temat
poprawek do serbskiej konstytucji z 2018 r. Dostrzeżono wówczas problem
z sformułowaniem „wzajemna kontrola" jako określenia stosunków między
trzema władzami, ponieważ może on być przyczyną błędnej interpretacji
roli innych władz, a w szczególności władzy wykonawczej w stosunku do
sądów i ostatecznie może doprowadzić do politycznej kontroli nad
sądownictwem^[1]^.

W europejskiej kulturze prawnej istnieje szereg zasad, dotyczących
statusu władzy sądowniczej i samych sędziów, które państwa demokratyczne
muszą respektować. Tradycja ta sięga Magna Carta, która podkreśla
potrzebę wyznaczenia granic władzy wykonawczej oraz wprowadziła zakaz
więzienia lub karania bez wyroku sądowego, co ugruntowało przekonanie,
że istnieje coś takiego jak rządy prawa.

Polska jako pierwsza z krajów w Europie Środkowo-Wschodniej wprowadzała
rozwiązania w sądownictwie, które miały odpowiadać demokratycznym
standardom europejskim. Fundamentalnych zmian dokonano w 1989 r. W tzw.
noweli kwietniowej, która to wprowadziła nieusuwalność sędziów i ogólną
zasadę ich powoływania na poziomie konstytucyjnym, natomiast na poziomie
ustawowym odpowiednie szczegółowe regulacje^[2]^. Kluczowa zmiana
nastąpiła również w noweli grudniowej, która uwolniła polskie
sądownictwo od upolitycznienia. Usunięto wówczas przepis zgodnie, z
którym można było odwołać sędziego, który nie daje rękojmi należytego
wykonywania obowiązku, a więc instrumentu szeroko wykorzystywanego
politycznie.

## II. Sposób powoływania sędziów sądów powszechnych i administracyjnych w Polsce

Zgodnie z artykułem 10 Konstytucji RP z 1997 r. ustrój Rzeczypospolitej
Polskiej opiera się na podziale i równowadze władzy ustawodawczej,
władzy wykonawczej i władzy sądowniczej. Nie oznacza to jednak
absolutnej separacji, wręcz przeciwnie - ich obowiązkiem jest współpraca
i wzajemne równoważenie się. Warto jednak wziąć pod uwagę również art.
173, który uzupełnia zasadę podziału władz o szczególną pozycję władzy
sądowniczej. Podstawą szczególnej izolacji tej władzy jest fakt, że
tylko sądy mogą wymierzać sprawiedliwość, dlatego też potrzebują pewnej
niezależności^[3]^.

Procedura powoływania sędziów w Polsce przewiduje współdziałanie władzy
sądowniczej, wykonawczej i ustawodawczej. Jest ona istotna dla samej
sytuacji prawnej sędziego, ponieważ wpływa na zapewnienie gwarancji
stabilności i bezpieczeństwa zawodowego, a więc również gwarancji
niezawisłości sędziowskiej.

Na stanowisko sędziego sądu rejonowego może zostać powołana osoba, która
spełnia szereg wymogów - musi posiadać wyłączne obywatelstwo polskie,
korzystać z pełni praw cywilnych i publicznych, ukończyć z tytułem
magistra wyższe studia prawnicze, mieć co najmniej 29 lat, złożyć
egzamin sędziowski lub prokuratorski, wykazywać się nieskazitelnym
charakterem, a także zajmując stanowisko asesora sądowego, pełnić
obowiązki sędziego przez okres co najmniej trzech lat.

Wyżej wymienione wymagania mają zapewnić wysoki poziom kwalifikacji
zawodowych i moralnych sędziego, tym samym stanowią pewien standard
powoływania wszystkich sędziów. Również na stanowiska sędziów w wyższych
sądach, z tą różnicą, że wymienione przesłanki uzupełnia się lub
zastępuje wymogiem odpowiedniego stażu pracy w sądownictwie lub innych
zawodach prawniczych.

Krokiem rozpoczynającym proces powoływania sędziów sądów powszechnych
jest złożenie przez kandydata zgłoszenia na ręce odpowiednich prezesów
sądów okręgowych bądź apelacyjnych. Prezesi zarządzają przeprowadzenie
oceny kwalifikacji i ostatecznie kandydatury zostają zaopiniowane przez
kolegium właściwego sądu (rejonowego, okręgowego lub apelacyjnego). Tak
opiniowani kandydaci są przedstawiani Krajowej Radzie Sądownictwa, która
rozpatruje kandydatury i podejmuje uchwałę odpowiednio o przedstawieniu
lub nieprzedstawieniu wniosku o powołanie do pełnienia urzędu na
stanowisku sędziowskim Prezydentowi RP^[4]^.

Z postanowień Konstytucji RP wywiedziono też wniosek, że Rada obraduje i
głosuje plenarnie. Taka konstrukcja miała stanowić dodatkową gwarancję
niezależności sądów i niezawisłości sędziów, ponieważ ich przewaga
liczbowa umożliwia większe niż pozostałym władzom oddziaływanie na
procedurę^[5]^.

Ostateczna decyzja o powołaniu sędziego należy do Prezydenta RP, jest to
jego prerogatywa, a więc nie wymaga kontrasygnaty. Ponadto głowa państwa
ma prawo odmowy powołania osoby wskazanej we wniosku KRS, bez podania
uzasadnienia. W opinii niektórych przedstawicieli nauki prawo to
wskazuje jednoznacznie na próbę realizacji przez władzę ustawodawczą i
wykonawczą strategii „jednolitości władzy państwowej", w której
sędziowie nie są przedstawicielami odrębnej władzy sądowniczej, a
jedynie funkcjonariuszami państwowymi wykonującymi wolę władzy
wykonawczej^[6]^. W uchwale trzech połączonych izb SN z 23.01.2020 r.
(pkt 11), wskazano, że osoby „powołane na urzędy sędziowskie przez
Prezydenta RP [na wniosek KRS] (...) niewątpliwie uzyskały formalnie
status sędziów. Tego statusu Sąd Najwyższy (...) nie jest w stanie
nikomu ani przyznać, ani odebrać". Tworzy to domniemanie, że osoba
powołana w powyższej procedurze jest władną do sprawowania wymiaru
sprawiedliwości, m.in. dlatego, że zostało to wstępnie ustalone przez
KRS^[7]^.

## III. Sposób powoływania sędziów w RFN

Zgodnie z Ustawą Zasadniczą Republiki Federalnej Niemiec z 23 maja 1949
roku władza sądownicza jest sprawowana przez sądy federalne oraz przez
sądy krajów związkowych^[10]^. Podział ten wynika z federalnego
ustroju Niemiec, w związku z czym również system sądownictwa posiada
strukturę, którą można określić mianem federalnej. Skutkiem takiej
struktury jest fakt, że w przeważającej mierze wymiar sprawiedliwości
spoczywa na 16 krajach związkowych. W strukturze tej należy również
wymienić Federalny Trybunał Konstytucyjny i sądy konstytucyjne krajów
związkowych.

Kolejna część tekstu, która kontynuuje ten rozdział oraz wnioski, będą
uzupełnione poniżej

## III. Sposób powoływania sędziów w RFN

Artykuł 92 Konstytucji Niemiec wprost powierza władzę sądowniczą
sędziom^[11]^. Gdyby rozumieć to sformułowanie dosłownie, można dojść
do wniosku, że władza ta jest personalizowana, jednak należy uznać, że
Ustawa Zasadnicza określenia „sędzia" używa w znaczeniu
instytucjonalnym^[12]^, na co wskazuje powyższy lapidarny opis
struktury sądownictwa niemieckiego. Ponadto sędziowie nie mogą działać
samowolnie, gdyż uosabiając wymiar sprawiedliwości, są związani ustawami
i prawem^[13]^.

Można zauważyć, że sama Ustawa Zasadnicza RFN powierza organizację
sądownictwa powszechnego właściwym krajom związkowym, ponieważ reguluje
tylko kwestię statusu sędziów (art. 97 i 98). Szczegółowe regulacje o
ustroju sądów powszechnych normuje Ustawa o ustroju sądów powszechnych z
12 września 1950 r.^[14]^. Zgodnie z nią wyróżnia się cztery poziomy
struktury niemieckiego sądownictwa powszechnego: sądy rejonowe, sądy
krajowe oraz wyższe sądy krajowe, natomiast sądy federalne należą już do
organów federacji.

Niemiecka Ustawa o sędziach w wersji ogłoszonej dnia 19 kwietnia 1972
r.^[15]^ wyróżnia cztery formy powołania sędziów: na czas określony,
na czas nieokreślony, na okres próbny oraz komisyjnie. Pierwszą z form
można również określić mianowaniem tymczasowym, według §11 DRiG
powołanie sędziego w tej formie na czas określony jest dopuszczalne
wyłącznie na warunkach określonych w Ustawie Zasadniczej i tylko do
zadań wynikających z przepisów prawa.

Drugą z form, powołanie na czas nieokreślony tj. dożywotnio, reguluje §
10 DRiG, który stanowi, że kandydat na ten urząd musi posiadać co
najmniej trzyletni staż sędziowski po uzyskaniu uprawnień do wykonywania
zawodu sędziego. Trzecia z form, powołanie na okres próbny, przewiduje,
że najpóźniej po pięciu latach nastąpi mianowanie sędziego na okres
dożywotni, a więc stanowi warunek konieczny do wyżej wspomnianego
mianowania. Ostatnia z form, powołanie sędziego komisyjnie, polega na
ustanowieniu na mocy postanowienia specjalnej komisji urzędników służby
cywilnej, przy czym tak powołany sędzia zachowuje urząd, który piastuje.
Skutkiem takiego trybu mianowania jest zawieszenie na czas trwania
kadencji sędziego praw i obowiązków wynikających ze stosunku w ramach
służby cywilnej.

Wszystkie wyżej opisane formy powoływania sędziów, a więc te wynikające
z przepisów DRiG, stosuje się do sędziów zawodowych funkcjonujących
zarówno na poziomie landu, jak i na poziomie federacji.
Charakterystyczne dla sędziów tej kategorii jest konieczność spełnienia
pewnych wymogów formalnych. Należą do nich: obywatelstwo niemieckie w
myśl art. 116 UZ, ukończenie studiów prawniczych i odbycie niezbędnych
praktyk oraz złożenie stosownych egzaminów, dawanie należytej gwarancji
działalności na rzecz porządku wolnościowo-demokratycznego oraz
odpowiednie kwalifikacje społeczne.

Powoływanie sędziów sądów związkowych należy do wspólnych kompetencji
właściwego rzeczowo ministra związkowego oraz komisji do spraw
powoływania sędziów, składającej się w równej liczbie z właściwych
rzeczowo ministrów krajowych oraz przedstawicieli Bundestagu.
Szczegółowe przepisy w tym zakresie zawiera ustawa z 25 sierpnia 1950 r.
o wyborze sędziów^[16]^. Wybrani w przedstawiony sposób sędziowie są
formalnie mianowani przez Prezydenta Związkowego (art. 60 UZ). Zgodnie z
art. 98 ust. 4 UZ kraje związkowe mogą określić, że powoływania
krajowych sędziów dokonuje krajowy minister sprawiedliwości wspólnie z
komisją.

## IV. Porównanie

Mówiąc o sposobach powoływania sędziów sądów w Polsce i sposobach
powoływania sędziów w RFN, można im przypisać pewną cechę wspólną.
Należy zauważyć, że łączą je podstawowe uwarunkowania pełnienia służby w
ramach wymiaru sprawiedliwości, częściowo status sędziów oraz zasada
niezawisłości sędziowskiej i niezależności sądów.

W RFN kwestię niezawisłości sędziowskiej reguluje §4 DRiG, zgodnie z
którym sędzia nie może jednocześnie wykonywać obowiązków orzeczniczych i
uczestniczyć w wykonywaniu czynności ustawodawczych i wykonawczych. Z
dalszych przepisów wynika również, że niemiecki sędzia sprawując urząd
powinien zachowywać się tak, aby nie naruszyć swojej niezawisłości.

W polskim wymiarze sprawiedliwości również uznaje się zasadę
niezawisłości sędziowskiej jako integralną część godności tego
urzędu^[17]^. Analogiczna do DRiG Ustawa prawo o ustroju sądów
powszechnych także, uzupełniając Konstytucję, ustanawia gwarancje
niezawisłości sędziego. Podobnie jak RFN, jedną z przesłanek
niezawisłości jest fakt, że polscy sędziowie są powoływani na czas
nieoznaczony, z tym że powołuje ich Prezydent RP na wniosek Krajowej
Rady Sądownictwa^[18]^. Złożenie sędziego z urzędu, zawieszenie w
urzędowaniu, a nawet przeniesienie do innej siedziby lub na inne
stanowisko wbrew jego woli może nastąpić jedynie na mocy orzeczenia sądu
i tylko w przypadkach określonych w ustawie. Niemal identyczne założenia
zawiera art. 97 ust. 2 Ustawy Zasadniczej RFN.

## V. Wnioski

Komisja Wenecka nie wyznaczyła odgórnych i sztywnych standardów, które
muszą zachować państwa, aby ich sądownictwo można było uznać za
niezawisłe i niezależne. Mimo to wprowadza pewne rekomendacje i
zalecenia ogólne, które państwa mogą dostosować do swoich potrzeb i
warunków. Przykładem jest zalecenie powołania organu - naczelnej rady
sądownictwa, który byłby gwarantem niezależności sądownictwa. Jak wyżej
wykazano, zarówno w Rzeczypospolitej Polskiej, jak i w Federacji
Republiki Niemieckiej funkcjonują organy, które wpisują się w ten
standard - Krajowa Rada Sądownictwa oraz komisje ds. wyboru sędziów.

Jak trafnie zauważa Hanna Suchocka, istnienie takiej rady samo w sobie
nie stanowi gwarancji autonomii sądownictwa - sama rada również musi być
wolna od wpływów politycznych, aby mogła w pełni spełniać swoje
funkcje^[25]^. Biorąc pod uwagę to stanowisko, można stwierdzić, że
polska konstrukcja Krajowej Rady Sądownictwa, przewidziana w Konstytucji
RP art. 187, jest rozwiązaniem optymalnym, odpowiadającym standardowi
europejskiemu. W praktyce jednak Rada ta musi zachowywać charakter
pluralistyczny swojego składu członków, dla uniknięcia korporacjonizmu
sędziowskiego. W tym kontekście pod znakiem zapytania stoi charakter
składu członków niemieckich komisji ds. wyboru sędziów, która w znacznej
części składa się z parlamentarzystów.

Komisja Wenecka jest zdania, że odpolitycznienie naczelnych rad
sądownictwa oznacza, że tzw. „komponent parlamentarny" powinien być
wybierany większością kwalifikowaną, tak aby większość rządząca nie
mogła obsadzić wszystkich stanowisk^[26]^. Należałoby również
zaznaczyć, że Komisja Wenecka bardzo krytycznie ocenia powoływanie
sędziów przez parlament, uznając, że akt powoływania sędziego sądu
powszechnego nie powinien podlegać głosowaniu w parlamencie, gdyż nie
można wykluczyć, że względy polityczne będą przodować nad obiektywnymi
zaletami kandydata. Taki sposób wyboru sędziów nie uwalnia sądownictwa
od wpływów politycznych, a wręcz przeciwnie - wprowadza całą procedurę
do debaty politycznej i angażuje sędziego w politykę.

Ze względu na takie stanowisko można jeszcze raz rozpatrywać charakter
niemieckiego trybu powoływania sędziów sądów krajowych - choć są oni
wybierani przez komisje ds. wyboru sędziów, czy sam skład tych komisji
nie wskazuje na pośrednie wybieranie sędziów przez parlament.

Chcąc ocenić funkcjonowanie niemieckiej procedury wyboru sędziów,
słusznym wydaje się być stwierdzenie dr hab. Anny Machnikowskiej:
„Przedstawione rozwiązanie jest jednak krytykowane, ze względu na
niedostateczną, zdaniem części komentatorów, transparentność procedury,
co powoduje, że obok kwalifikacji zawodowych rolę w powoływaniu sędziów
odgrywają również przekonania polityczne kandydatów"^[20]^.

Ze względu na odrębne rozwiązania w poszczególnych krajach związkowych
oraz na poziomie federacji, system powoływania sędziów w Niemczech jest
niejednorodny. W inny sposób funkcjonuje komisja ds. wyboru sędziów na
poziomie federacji. Należy do niej 16 ministrów landowych i 16
ekspertów, biegłych w dziedzinie prawa, wybieranych przez Bundestag.
Gremium to w praktyce decyduje o wyborze sędziów pięciu sądów
federalnych, podejmując decyzje zwykłą większością głosów w tajnym
głosowaniu.

Niemiecka Komisja może proponować kandydatów na sędziów (w
przeciwieństwie do porządku polskiego, gdzie obowiązuje zasada
samo-zgłaszania się kandydatów), jednak przed wyborem taki kandydat jest
opiniowany przez gremium sędziowskie w sądzie, w którym docelowo ma
orzekać. Następnie taka kandydatura musi być zaakceptowana przez
odpowiedniego ministra federalnego, który może odmówić akceptacji tylko
ze względu na uchybienia formalne. Aktu mianowania dokonuje prezydent
RFN^[21]^.

Chcąc porównać system powoływania sędziów w RFN oraz w Polsce, nie można
pominąć kwestii sędziów najwyższych organów władzy sądowniczej -
Federalnego Trybunału Konstytucyjnego oraz Trybunału Konstytucyjnego.
Istnieje pewna różnica między trybem powoływania sędziów powyższych
instytucji, która wydaje się przemawiać na korzyść niemieckiej
procedury. W Polsce wybór sędziów TK wymaga uzyskania bezwzględnej
większości głosów, co oznacza, że decyzje podejmuje aktualna większość
sejmowa. W związku z tym istnieje duże prawdopodobieństwo, że będzie ona
brała pod uwagę swoje preferencje polityczne.

Mechanizmem mającym przeciwdziałać takiej możliwości jest przyjęcie
wysokich wymagań kwalifikacyjnych. Warto podkreślić, że funkcjonujący
tryb wybierania sędziów TK w Polsce wiąże się z ryzykiem „politycznej
absorpcji"^[22]^ Trybunału przez aktualny układ polityczny. Wtedy sens
istnienia tego organu staje pod znakiem zapytania, bo przecież jego rolą
jest wymuszanie posłuszeństwa władz politycznych wobec konstytucji, a
nie udzielanie tym władzom pomocy w omijaniu przepisów konstytucyjnych.

Należy w tym miejscu zaznaczyć, że pozycję ustrojową Trybunału
Konstytucyjnego ma charakteryzować zasada niezależności, jako organu
władzy sądowniczej, a więc w swojej działalności powinien być on
niezależny od władzy wykonawczej i ustawodawczej. Konstytucja natomiast
powierza Sejmowi oraz Prezydentowi pewne uprawnienia kreacyjne wobec
tego Trybunału. Organ ten powinien więc funkcjonować w taki sposób, aby
ustawowe regulacje jego struktury i procedury, a także praktyka ich
realizacji zapewniały mu rzeczywistą zdolność działania^[23]^.
Naruszenie tego wymogu przez ustawodawcę skutkuje niekonstytucyjnością
przyjmowanych regulacji.

Jak zauważa Lech Garlicki, rozwiązaniem mogłoby być przyjęcie wymogu
wyboru sędziów TK kwalifikowaną większością - na przykład większością
2/3, jak ma to miejsce w Republice Federalnej Niemiec - co wymuszałoby
współdziałanie większości rządzącej i opozycji^[24]^.

Porównanie obu instytucji pod względem powoływania ich sędziów jest dość
kłopotliwe, co wynika z ich struktur. Choć można dostrzec podobieństwo w
ich kompetencjach - kontroli konstytucyjności prawa oraz liczbie
orzekających sędziów (15 sędziów w TK, a 16 w FTK). Nie sposób pominąć
faktu, że struktura niemieckiego Trybunału często jest określana mianem
„sądu bliźniaczego", gdyż składa się on z dwóch niezależnych od siebie
senatów, a każdy z nich sam w sobie jest Federalnym Trybunałem
Konstytucyjnym. Natomiast w Polsce Trybunał Konstytucyjny jest organem
jednolitym.

## Przypisy

1.  H. Suchocka, *Wokół standardów europejskich dotyczących powoływania
    sędziów sądów (z doświadczeń Komisji Weneckiej)*, Toruńskie Studia
    Polsko-Włoskie [online], 17 grudzień 2018, s. 46 [udostępniono
    11.12.2022], DOI 10.12775/TSP-W.2018.003.
2.  Ustawa z 7 kwietnia 1989 r. o zmianie Konstytucji Rzeczypospolitej
    Ludowej (Dz.U. poz. 101) art. 1 pkt 17.
3.  L. Garlicki, *Polskie Prawo Konstytucyjne*, Zarys wykładu, Warszawa
    2020, s. 93.
4.  Ustawa z 12 maja 2011 r. o Krajowej Radzie Sądownictwa (tekst jedn.:
    Dz.U. z 2019 r., poz. 84).
5.  A. Machnikowska, *O niezawisłości sędziów i niezależności sądów w
    trudnych czasach*, Warszawa 2017, s. 136.
6.  F. Zoll, wypowiedź dla www.onet.pl z 28 sierpnia 2006 r., *Prezydent
    spotka się przed kongresem z Prezydium KRS*.
7.  L. Garlicki, *op.cit.*, s. 398.
8.  L. Garlicki, *op.cit.*, s. 388.
9.  Wyrok TK z 3 grudnia 2015 r., K 34/15.
10. Przepis art. 92 Ustawy Zasadniczej Republiki Federalnej Niemiec z 23
    maja 1949 r., polski przekład:
    http://libr.sejm.gov.pl/tek01/txt/konst/niemcy.html (dostęp: 3
    grudnia 2022 r.).
11. Ibidem.
12. M. Bożek, *System konstytucyjny Republiki Federalnej Niemiec*,
    Warszawa 2017, s. 152.
13. Art. 20 ust. 3 Ustawy Zasadniczej Republiki Federalnej Niemiec z 23
    maja 1949 r.
14. Gerichtsverfassungsgesetz (GVG) z 12 września 1950 r., BGBl. I s.
    1077, z późniejszymi zmianami.
15. Deutsches Richtergesetz in der Fassung der Bekanntmachung vom 19.
    April 1972 (BGBl. I S. 713), das zuletzt durch Artikel 4 des
    Gesetzes vom 25. Juni 2021 (BGBl. I S. 2154) geändert worden ist,
    https://www.gesetze-im-internet.de/drig/ (dostęp: 6 grudnia 2022
    r.).
16. BGBI. III, s. 301-302.
17. M. Granat, *Prawo Konstytucyjne, pytania i odpowiedzi*, Warszawa
    2019, s. 401.
18. Art. 179, Konstytucja Rzeczypospolitej Polskiej z dnia 2 kwietnia
    1997 roku (Dz. U. z 1997 r. Nr 78, poz. 483 z późn. zm.).
19. Art. 80, Ustawa z dnia 27 lipca 2001 r. Prawo o ustroju sądów
    powszechnych (Dz.U.2020.0.365 t.j.).
20. A. Machnikowska, *op.cit.*, s. 141.
21. M. Bożek, *op.cit.*, s. 164.
22. L. Garlicki, *op.cit.*, s. 411.
23. Wyrok TK z 9 marca 2016 r., K 47/15 oraz wyrok z 11 sierpnia 2016
    r., K 39/16.
24. H. Suchocka, *op.cit.*, s. 46.
25. H. Suchocka, *op.cit.*, s. 54.

