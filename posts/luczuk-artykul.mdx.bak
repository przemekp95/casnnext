---
title: "Polska suwerenność informacyjna a social media. Media (a)społecznościowe i ich rola w dyskursie publicznym. Jak uniknąć zamknięcia w bańce filtrującej?"
author: "Piotr Łuczuk"
---

## Polska suwerenność informacyjna a social media. Media (a)społecznościowe i ich rola w dyskursie publicznym. Jak uniknąć zamknięcia w bańce filtrującej?







## Polska suwerenność informacyjna a social media.

##  Media (a)społecznościowe i ich rola w dyskursie publicznym. Jak uniknąć zamknięcia w bańce filtrującej?

 

Przedmiotem niniejszego opracowania jest próba
[uzyskan]ia o dpowiedzi
na szereg pytań, dotyczących zakresu wolności słowa oraz ram prawnych w
kontekście roli mediów społecznościowych w dyskursie publicznym. Już na
wstępie należy zwrócić uwagę na swoistą dychotomię w omawianym temacie.

 

Z jednej strony oczywiste jest, iż wolność słowa jest niezbywalną
wartością gwarantowaną i chronioną przez Konstytucję RP (odpowiednio są
to artykuły: 14, 25, 49, 53, 54), ponadto stosowne gwarancje wolności
prasy zawarto w zapisach ustawy Prawo prasowe z dnia 26 stycznia 1984
r., (odpowiednio w art. 1, 6, a w szczególności art. 43, 44), gdzie
wyraźnie zwrócono uwagę na sankcje grożące za próby tłumienia lub
ograniczania krytyki prasowej. Warto także nadmienić, iż omawiane
zagadnienie reguluje na szczeblu międzynarodowym Karta Praw Podstawowych
Unii Europejskiej (art. 11 - Wolność wypowiedzi i
informacji)[\[1\]]{.wixui-rich-text__text
style="text-decoration:underline;"}.

 

Z drugiej strony w polskim systemie prawnym egzekwowany jest
równocześnie zapis art. 212 k.k., który reguluje sankcje karne w
przypadku pomówienia i znieważenia za pomocą środków masowego
komunikowania.

 

W tym miejscu chciałbym postawić tezę, zgodnie z którą na przestrzeni
ostatnich lat (zwłaszcza wraz z rozwojem mediów społecznościowych i
komunikacji elektronicznej) mechanizm zapobiegania nadużyciom w
publikacjach medialnych, a konkretnie ewentualnym pomówieniom i
zniesławieniom sam zaczął być nadużywany i wykorzystywany zarówno
przeciwko poszczególnym wydawcom medialnym oraz dziennikarzom, w celu
ograniczenia ich prawa do krytyki prasowej, jak i przeciwko pozostałym
użytkownikom mediów społecznościowych poprzez ograniczanie zasięgów i
blokowanie pewnych treści przez te podmioty udostępnianych. Wagę
przedstawionej powyżej tezy dodatkowo wzmacniają uzasadnione obawy
dotyczące mechanizmu bańki filtrującej i związanego z nim ryzyka
pozbawienia odbiorców dostępu do informacji czy wręcz całych serwisów
informacyjnych.

 

W celu dogłębnego wyjaśnienia omawianego problemu oraz próby ustalenia
jego przyczyny, stawiam także następujące hipotezy badawcze:

1.  Czy możliwe jest ograniczanie debaty publicznej jedynie do kręgu
    opinii pozytywnych i akceptowanych przez podmiot oceniany?

2.  Czy ochrona dóbr osobistych może polegać na ograniczeniu lub wręcz
    uniemożliwieniu krytyki poprzez blokowanie treści i ograniczanie
    zasięgów poszczególnych wpisów czy wręcz całych profili w mediach
    społecznościowych

 

Warto w tym miejscu zwrócić uwagę na fakt, że ograniczanie wolności
słowa wbrew powszechnej opinii nie występuje wyłącznie w przypadku
systemów autorytarnych, dyktatorskich lub totalitarnych. Zdarza się, że
przejawy odbierania prawa do swobody wypowiedzi i krytyki prasowej
odnotowuje się również w krajach słynących z poszanowania zasad
demokracji.

 

Uprawione zatem wydaje się stwierdzenie zawarte w monografii Instytutu
na rzecz kultury prawnej Ordo Iuris, na temat dekoncentracji mediów
„Funkcjonowanie Rynku Medialnego w Polsce i innych wybranych Państwach
Europejskich" z 2021 roku. Bernard Bałazy i Łukasz Bernaciński zwracają
uwagę, że o pluralizmie mediów w znacznym stopniu przesądza ich
struktura własnościowa, a co za tym idzie - nadmierna koncentracja
kapitału nie sprzyja pluralizmowi. Koncentracja polega natomiast na
występowaniu niewielkiej liczby podmiotów medialnych, które w wyniku
przejęć mogą uzyskać pozycję dominującą w sferze kształtowania opinii
publicznej. Choć autorzy opracowania swoje tezy stawiali w kontekście
mediów tradycyjnych, uderzające jest to, że powyższe stwierdzenia
pozostają zasadne także, a może przede wszystkim w kontekście mediów
społecznościowych.

 

Mark Zuckerberg kilka lat temu stwierdził, że prywatność przestała być
normą społeczną. Tłumaczył wówczas, że świadczą o tym zachowania
użytkowników Facebooka, dla których ważniejsza jest komunikacja i
wymiana informacji niż ochrona swojego życia prywatnego.

 

Podczas organizowanej jeszcze w grudniu 2019 roku debaty pt. „Władza
algorytmów. Nasze cyfrowe portrety, które rządzą światem" zwracano
uwagę, że dane na temat użytkowników, potencjalnych klientów i wyborców
mają niezwykle istotną wartość dla biznesu i środowisk politycznych.
Oznacza to, że praktycznie z dnia na dzień zostaliśmy sprofilowani i
staliśmy się towarem. Od lat przed zagrożeniami związanymi z
kapitalizmem inwigilacji ostrzega prof. Harvardu Shoshana Zuboff.
Problem polega na tym, że często jako użytkownicy mediów
społecznościowych nie jesteśmy nawet świadomi istnienia tego zagrożenia.
W znacznym stopniu jest to zasługa bańki filtrującej. Dzięki niej
dystopijna wizja rodem z „Matrixa" jest nam dziś tak przerażająco
bliska. A największy problem jest taki, że większość z nas tak jak jeden
z bohaterów tego słynnego filmu wyznaje zasadę zgodnie z którą
„niewiedza to błogosławieństwo".

 

Niniejsza analiza składa się z czterech głównych bloków poświęconych
największym wyzwaniom i zagrożeniom związanym z ewolucją nowych form
komunikowania, ze szczególnym uwzględnieniem roli mediów
społecznościowych na rynku medialnym i ich znaczenia w debacie
publicznej.

 

W części pierwszej omówiony został aspekt rozwoju mediów
społecznościowych i ich potencjału w kontekście komunikacji cyfrowej. W
tym miejscu analizie poddana jest również podatność mediów
społecznościowych na wykorzystanie w celach propagandowych i
dezinformacyjnych. Szczególną uwagę poświęcono również doktrynie prawa w
kontekście praktyk karania za publikowanie niewygodnych faktów i
wyrażania negatywnych opinii poprzez ograniczanie zasięgów i blokowanie
kont w mediach społecznościowych.

 

Część druga analizy poświęcona jest kwestii cenzury prewencyjnej z
uwzględnieniem skali zagrożenia na wybranych przykładach z Polski i USA,
które były szeroko komentowane w polskiej przestrzeni publicznej.

 

W części trzeciej zwrócono uwagę na zagrożenia związane z wykorzystaniem
mediów społecznościowych w celach propagandowych. Na przykładzie siły
rażenia fake newsów, i mechanizmów działania bańki filtrującej
opracowany został model kampanii dezinformacyjnej wymierzonej w
użytkowników mediów społecznościowych.

 

Część czwarta analizy odwołuje się do wizji kapitalizmu inwigilacji i
wykorzystania potencjału mediów społecznościowych w kampaniach
wyborczych. Należy jednak w tym miejscu zwrócić uwagę, że poza
oczywistymi aspektami użycia mechanizmów kreowania wizerunku w social
mediach, szczególną uwagę zwrócono na zagrożenie związane z efektem tzw.
programowania wyborcy.

 

Nie ulega wątpliwości, że w kontekście wolności słowa i roli mediów w
debacie publicznej spore znaczenie ma każdorazowa publikacja raportu
Reporterów Bez Granic. Analiza ostatnich raportów tej organizacji z
pewnością nie napawa optymizmem. Drastycznie spadły tam bowiem wskaźniki
wolności słowa w przypadku wielu demokratycznych krajów, w tym również w
przypadku Polski i polskich mediów.

 

Wraz z publikacją raportu część komentatorów straszy zagrożeniami dla
wolności słowa, inni natomiast bagatelizują jego znaczenie przekonując,
że ma on charakter polityczny i nie jest miarodajny. Trzeba jednak
przyznać, że nie można tak przejść obok tego raportu obojętnie, ponieważ
jest to dokument o dużym znaczeniu w świecie, bardzo często
przywoływany, cytowany, prestiżowy. Oczywiste jest, że każdorazowo
pojawienie się takiego raportu należy odnotować i brać pod uwagę płynące
z niego wnioski. Niestety, analiza pojawiających się tam przykładów
skłania do refleksji, na ile raport ten jest kompletny i na ile wskazuje
rzeczywiste zagrożenia dla wolności słowa. I w tym miejscu należy z całą
mocą podkreślić, że jest z tym spory problem. Z jednej strony -- są
wskazane pewne kwestie, dotyczące na przykład domniemanych bądź
rzeczywistych nadużyć władz poszczególnych państw wobec mediów, gdzie
zdaniem organizacji są jakieś niepokojące zjawiska, z drugiej strony są
zjawiska, których w ogóle raport nie zauważa. Na przykład rzeczą
całkowicie zmarginalizowaną jest chociażby cenzura -- coraz wyraźniejsza
na przestrzeni ostatnich lat -- mediów i poglądów konserwatywnych. Ten
trend -- cenzurowanie konserwatywnych treści -- ma charakter globalny.
Przykład cyfrowych gigantów, którzy wykluczają profile, czy nawet
komunikatory o rzekomo „niesłusznych" (czytaj konserwatywnych)
poglądach, jest dość oczywisty, tymczasem raport Reporterów Bez Granic
tego w ogóle nie uwzględnia. I nie chodzi tu tylko o kwestie takie, jak
zablokowanie twitterowego profilu Donalda Trumpa, gdzie rzecz stała się
głośna, ponieważ dotyczyła prezydenta Stanów Zjednoczonych. Mamy bowiem
do czynienia z takimi sytuacjami, jak na przykład wyrzucenie z serialu
Disneya aktorki Giny Carano, która grała w bijącym rekordy popularności
„The Mandalorian" osadzonym w realiach uniwersum „Star Wars". Została
wyrzucona z obsady serialu za poglądy. Co warte podkreślenia -- za
poglądy wyrażone w ironiczny sposób na profilu aktorki w mediach
społecznościowych. Internauci z treści wpisu wywnioskowali, że aktorka
krytykuje i wyśmiewa środowiska LGBT - w konsekwencji całej medialnej
nagonki, na liście płac Disneya na kolejny sezon serialu Gina Carano już
się nie znalazła.

 

Cała ta sprawa, choć z pozoru dotyczy bardziej branży filmowej,
ostatecznie bardzo wiążę się z mediami, ponieważ mamy do czynienia z
przykładem nawet czegoś bardziej radykalnego, niż cenzura - za słowa w
mediach społecznościowych aktor traci pracę.

 

Tego typu przykłady można mnożyć. Część z nich zostanie omówiona
bardziej szczegółowo w dalszej części analizy. W tym miejscu warto
jednak wspomnieć jeszcze o innym drastycznym przykładzie ograniczania
swobody wypowiedzi na skalę globalną. Chodzi o zablokowanie komunikatora
Parler -- komunikatora o charakterze konserwatywnym i skupiającym wokół
siebie użytkowników o konserwatywnych poglądach. W tym przypadku już sam
mechanizm był bardzo kontrowersyjny -- konserwatywny komunikator
zyskiwał coraz większą popularność, nagle został zablokowany. W zasadzie
z dnia na dzień uniemożliwiono jego pobieranie z największych platform z
oprogramowaniem. Mówimy tu o zasięgu globalnym, ale podobne rzeczy miały
miejsce przecież też w Polsce, było ich bardzo wiele, jak choćby
usunięcie odcinka programu „Wierzę" Pawła Lisickiego poświęconego „nauce
Kościoła w kontekście ideologii LGBT". Zdaniem serwisu odcinek redaktora
naczelnego „Tygodnika do Rzeczy" miał szerzyć mowę nienawiści. Serwis
Press.pl relacjonował następnie, że YouTube uznał odcinek za szerzący
mowę nienawiści. Było to pierwsze ostrzeżenie, które skutkuje blokadą
publikacji nowych treści (w tym relacji i transmisji) na tydzień. Nie
był to odosobniony przypadek. Tego typu sytuacji - blokowania
konserwatywnych treści - jest w ostatnich latach bardzo wiele. To spore
zagrożenie dla rynku medialnego na świecie i w Polsce. Duży problem dla
wolności słowa.

 

 

W celu pełnego zrozumienia skali omawianego zjawiska, warto przyjrzeć
się badaniom dotyczącym dostępu do internetu w Polsce. Ze statystyk
Eurobarometru wynika, że jeszcze w 2011 roku dostęp do sieci miało
zaledwie 59% gospodarstw domowych na terenie kraju, a posiadaniem konta
na Facebooku mogło się pochwalić jedynie 5,5 mln Polaków. Co niezwykle
intrygujące, przez zaledwie sześć lat dane te uległy radykalnej zmianie,
a dziś wyglądają jeszcze inaczej. Już w 2017 roku szacowano, że dostęp
do internetu ma nawet 80% gospodarstw domowych na terenie całego kraju.
Dziś eksperci są zgodni, że szacunkowa liczba internautów w Polsce
przekroczyła już barierę 30 mln osób. Równie powszechny jest już dostęp
do mediów społecznościowych -- głównie Twittera i Facebooka, choć warto
zaznaczyć, że na przestrzeni ostatnich pięciu lat znacząco zyskują inne
komunikatory takie jak Instagram czy TikTok. Poza wieloma
niezaprzeczalnymi korzyściami taki stan rzeczy wiąże się jednak również
ze sporym zagrożeniem. Grupa ponad 30 mln polskich internautów stanowi
dość łatwy cel dla specjalistów od propagandy. Począwszy od reklamy i
marketingu, przez medialną dezinformację, aż po świat wielkiej
polityki... Internauci praktycznie codziennie narażeni są na różne formy
manipulacji.

 

To oczywiste, że media społecznościowe do rozwoju i utrzymania swojej
pozycji na rynku potrzebuje użytkowników. Czym byłby serwis
społecznościowy bez społeczności? Warto zastanowić się choć przez
chwilę, jaki byłby wynik prostego eksperymentu myślkowego: test
odporności na social media. Osoby posiadające masz konto w mediach
społecznościowych mogą w prosty sposób sprawdzić, jak długo są w stanie
wytrzymać bez sprawdzania nowych powiadomień, wiadomości i wpisów w
newsfeedzie. Im dłużej będzie trwał eksperyment, tym lepiej. Gdy w końcu
użytkownik ulegnie pokusie i zajrzy na społecznościowe profile, warto
zanotować wynik - ile czasu udało się spędzić z dala od mediów
społecznościowych. Minuty, godziny, dni, tygodnie, miesiące... dalej
raczej nie trzeba wyliczać, bowiem wytrzymanie tak długo bez
społecznościowego contentu (treści) należałoby chyba wpisać do księgi
rekordów Guinnesa. Wyniki eksperymentu myślowego warto skorelować z
twardymi danymi płynącymi z raportów na temat uzależnień od smartfonów i
internetu. Z raportów tych płyną spójne wnioski: problem uzależnienia od
telefonów komórkowych czy internetu dotyka coraz większą grupę ludzi na
całym świecie.

 

Obecnie już 69 proc. rodziców oraz 78 proc. nastolatków przynajmniej raz
na godzinę sięga po swój telefon. Wraz z rozwojem technologii,
przychodzą także nowe rodzaje uzależnień. Jednym z nich może być
uzależnienie od przebywania w wirtualnej rzeczywistości.

 

Z raportu Common Sense Media publikowanego w 2018 roku wynika, że blisko
trzy czwarte młodych ludzi czuło nieodpartą potrzebę szybkiej odpowiedzi
na wiadomość tekstową czy powiadomienia na portalach społecznościowych.
2/3 rodziców uważa, że ich dzieci spędzają zbyt dużo czasu przed
ekranami smartfonów, co często jest także powodem do kłótni pomiędzy
nastolatkami a ich rodzicami. Połowa amerykańskich nastolatków czuje, że
jest uzależniona od urządzeń mobilnych. 69 proc. rodziców oraz 78 proc.
nastolatków przynajmniej raz na godzinę sięga po swój telefon. Tego typu
uzależnienie powiązane jest ze strachem, który zyskał już swoją nazwę.
Nomofobia to lęk przed niemożliwością skorzystania z telefonu
komórkowego.

 

Skalę tego zjawiska znacząco nasiliła pandemia koronawirusa. Według
najnowszych badań tzw. cyfrowe dzieci śpią coraz krócej przez FOMO (fear
of missing out) -- lęk przed tym, że coś ominie je, gdy nie będą
przewijać palcem ekranu smartfona... Specjaliści ds. uzależnień biją na
alarm i przekonują, że smartfony, tablety i komputery mogą działać jak
narkotyk.

 

W czasie pandemii osób uzależnionych zaczęło gwałtownie przybywać. Trend
nadal się nasila. Najbardziej niepokoją statystyki dotyczące uzależnień
w grupie dzieci i młodzieży. Najmłodsi pacjenci z silnym syndromem tzw.
głodu mają nawet 12-13 lat. Specjalistów psychoterapii uzależnień
szczególnie niepokoi istna plaga uzależnień od smartfona.

 

Z opisanym wyżej zjawiskiem wiąże się jednak jeszcze jeden aspekt. Tak
silny poziom zależności od przeglądania treści publikowanych w
internecie, a zwłaszcza w social mediach powinien prowadzić do refleksji
na temat roli mediów społecznościowych we współczesnym świecie, a także
ich roli w krajowym systemie medialnym. Dziś nie ulega już wątpliwości,
że to właśnie media społecznościowe stały się kluczowymi platformami
społecznego zaangażowania, a zarazem pełnią już nawet rolę kluczowych
kanałów informacyjnych. Praktycznie każda szanująca się redakcja w kraju
i na świecie ma woje profile w największych serwisach społecznościowych.
Z kolei grono młodych-dorosłych na przestrzeni ostatniej dekady
porzuciło konsumpcję mediów z tradycyjnych kanałów komunikowania właśnie
na rzecz social mediów. To właśnie media społecznościowe stały się
kanałami informacyjnymi pierwszego wyboru z powodzeniem zastępując
radio, telewizję, prasę tradycyjną, a niekiedy nawet serwisy
internetowe. Ponadto to właśnie media społecznościowe są obecnie
podstawowym rodzajem mediów, wpływających na kształtowanie świadomości
politycznej i tożsamości wielu młodych ludzi na całym świecie. W wielu
krajach serwisy takie jak Facebook czy Twitter zmonopolizowały cały
segment życia publicznego. W trakcie prowadzonego na uniwersytecie w
Oxfrordzie w 2018 badania wykazano, że w większości krajów, w czasie
wyborów, to właśnie media społecznościowe są głównym kanałem wymiany
informacji na temat poglądów politycznych. Jednocześnie wykazano, że
media społecznościowe są powszechnie wykorzystywane jako narzędzie
manipulacji opinią publiczną, choć dzieje się tak na różne sposoby. Na
przykład w krajach pod rządami autorytarnymi media społecznościowe
stanowią podstawowy środek kontroli społecznej. Natomiast w demokracjach
media społecznościowe są najczęściej wykorzystywane do
rozprzestrzeniania informacji, w tym propagandy i oddziaływania na
konkretne segmenty społeczeństwa.

 

Najbardziej szokujące dane na ten temat dotyczą działań propagandowych
wymierzonych przeciwko Ukrainie i Polsce. Okazuje się bowiem, że analiza
mediów społecznościowych na Ukrainie potwierdza prowadzenie jednej z
najbardziej zaawansowanych operacji propagandowych na całym świecie. Na
przestrzeni lat 2015-2017 prowadzono tam liczne kampanie dezinformacyjne
i propagandowe przeciwko obywatelom Ukrainy za pośrednictwem portali
społecznościowych VKontkte, Facebook oraz Twitter. Co ciekawe na
pierwsze przypadki kampanii dezinformacyjnych natrafiono w tym kraju już
na początku lat 2000. Naukowcy z Oxfordu wykazali również, że niektóre
rządy kierują bezpośrednimi akcjami propagandowymi i dezinformacyjnymi w
internecie, które skierowane są nie tylko do własnej ludności, lecz
również wymierzone są przeciwko obywatelom innych krajów. Na przykład
kampanie realizowane przez Chińczyków skierowane były w dużej mierze na
podmioty polityczne na Tajwanie, a kampanie prowadzone przez Rosję
wymierzone były w podmioty polityczne w Polsce i na Ukrainie.
Praktycznie od 2016 roku Polska jest celem prowadzonej nieprzerwanie
operacji dezinformacyjnej, która uległa znacznemu nasileniu wraz z
inwazją Rosji na Ukrainę 24 lutego 2022 roku.

 

Wróćmy jednak do mediów społecznościowych i prześledźmy proces
pozyskiwania zasięgów i przejmowania sporej części rynku medialnego.

 

Wraz ze swoim pojawieniem się na rynku Facebook, Twitter, a wcześniej
także komunikator Gadu-Gadu czy serwis Nasza Klasa, oferowały
użytkownikom praktycznie nieograniczone możliwości aktywnego
funkcjonowania w cyberprzestrzeni. To właśnie media społecznościowe dają
nam możliwość błyskawicznego kontaktu z osobami oddalonymi o setki
tysięcy kilometrów, co doceniliśmy szczególnie zwłaszcza w czasie
pandemii. Media społecznościowe są wręcz wszechobecne, na każdym kroku
potwierdzając teorię Marshalla McLuhana o funkcjonowaniu globalnej
wioski. Ten medal ma jednak dwie strony. Wystarczyło kilkanaście lat od
uruchomienia pierwszych platform tego typu o zasięgu globalnym, abyśmy
przestali wyobrażać sobie życie bez dostępu do wszelkiej maści
„społecznościówek". Okazuje się, że jest to dopiero początek
problemów...

 

W 2021 roku doszło jednak do przełomu. Powszechnie zaczęto mówić o
stosowaniu przez media społecznościowe cenzury. Ujawniono blokowanie
różnego rodzaju treści na wielką skalę, ale to jeszcze nie wszystko. Na
własne życzenie użytkownicy mediów społecznościowych dali się zamknąć w
bańce filtrującej (ang. filter buble), której mechanizm dość dosadnie
ukazuje film „Social dillema" dostępny jeszcze w serwisach
streamingowych. Poprzez zastosowanie swego rodzaju cenzury prewencyjnej
użytkownik końcowy widzi jedynie to, co pozwalają mu zobaczyć algorytmy.
Sen o wolnym internecie i swobodnym, nieograniczonym dostępie do danych
i informacji na naszych oczach przerodził się w istny koszmar, przy
którym wizja Orwella z „roku 1984" to niemalże namacalna już
rzeczywistość.

 

Na łamach tygodnika „Gazeta Polska" Piotr Grochmalski zwracał uwagę, że
dzień, w którym szef prywatnej firmy Facebook zablokował na swojej
platformie prezydenta największego państwa świata, człowieka, który ma
dostęp do kodów startowych arsenału atomowego, zamyka pewną epokę w
historii demokracji. Zdaniem publicysty jest to dowód globalnej mocy
grupy GAFAM (Google, Amazon, Facebook, Apple i Microsoft), która
podzieliła między siebie wpływy w zachodnim świecie.

 

Trudno się z nim nie zgodzić, mając świadomość, że skupione wokół grupy
GAFAM podmioty dysponują zasobami finansowymi większymi niż PKB wielu
dobrze rozwiniętych krajów. Grochmalski mówi wprost o istnieniu
cyberimperium i wskazuje również na jego alter-ego w postaci grupy BATX
(Baidu, Alibaba, Tencent, Xiaomi), pozostającej pod wpływem Chińskiej
Republiki Ludowej. To właśnie między tymi podmiotami toczy się na
naszych oczach bój o przyszłość internetu, którego echa obserwujemy
praktycznie w każdej sferze naszego życia

 

Trzeba mieć świadomość, że gra toczy się o dużą stawkę. Nie chodzi tylko
o wpływy, lecz także o dostęp do danych, dający przewagę praktycznie na
każdym froncie m.in. w biznesie, marketingu, polityce, a nawet w czasie
prowadzenia działań wojennych opartych o doktrynę wojny hybrydowej.

 

Faktem jest, że skala naszej zależności od mediów społecznościowych jest
dziś ogromna. To one wypełniają nam wolny czas, oferują różnego rodzaju
gry, filmy lub muzykę, a także dają nieograniczony dostęp do informacji
(co wykorzystuje się również w wojnie informacyjnej, w celach kampanii
dezinformacji). Rok do roku znacząco wzrasta odsetek osób pozyskujących
informacje o otaczającym świecie właśnie z Facebooka, Twittera oraz
Instagrama. Nie jest zatem żadnym zaskoczeniem, że tak ogromny potencjał
wykorzystano, jako narzędzie promocji. Dziś nie trzeba już płacić za
ogłoszenia w prasie, dzwonić do znajomych czy wysyłać setki e-maili.
Użytkownicy mają wszystko dosłownie na wyciągnięcie ręki, dostępne za
pomocą kilku kliknięć. Nie chodzi tu tylko o promocję marek i
konkretnych produktów, lecz także (a może przede wszystkim) lansowanie w
ten sposób całego pakietu wzorców zachowań i promocję konkretnego
światopoglądu.

 

Przy okazji docieramy do dość istotnej kwestii. Dziś Facebook i Twitter
wydają się nie być zbyt interesujące dla najmłodszych użytkowników.
Częściej korzystają oni z Instagrama i TikToka, a za kilka lat będą
korzystać z zupełnie nowych komunikatorów czy serwisów opartych o ideę
metawersym. Zasadne jest zatem pytanie, którą stronę w ogóle pójdzie
świat mediów społecznościowych.

 

Nie ulega wątpliwości, że Facebook i Twitter dla sporej części młodych
użytkowników są już portalami nieatrakcyjnymi czy wręcz „dziaderskimi".
Co więcej, tak samo passe staje się już Instagram. Zwróćmy uwagę na
średnią wieku najbardziej wpływowych instagramerów -- zauważymy, że
influencerzy reprezentujący młodsze pokolenie użytkowników
społecznościówek coraz częściej wybierają konkurencję w postaci TikToka.
W dłuższej perspektywie jednak te trendy trudno jest przewidzieć, bo
widać, że Mark Zuckerberg próbował lansować swoje Metawersum, jako
przyszłość mediów społecznościowych... Co z tego wyjdzie? Czas pokaże.

 

Coraz częściej słyszymy też o propozycji wprowadzaniu odpłatnego
korzystania z Twittera czy mediów społecznościowych w ogóle. Przy
wszystkich głosach krytyki tego pomysłu, trudno jest ryzykować
postawienie tezy, że to się nie uda. Kilkanaście lat temu, gdyby ktoś
nam powiedział, że będą platformy streamingowe, w których będziemy
oglądać filmy, seriale itd. i będziemy za to płacić abonament, to pewnie
wielu z nas by w to nie uwierzyło. A jednak -- są aplikacje typu
Netflix, za które ludzie chcą płacić -- kilkadziesiąt złotych
miesięcznie. Często nie poprzestajemy tylko na jednym serwisie, bo żeby
być na bieżąco z nowościami potrzebujemy już co najmniej 3-4
abonamentów.

 

Coraz więcej gazet zamyka treści w internecie, a robią to też portale
internetowe, ostatnio np. robi to Onet czy nawet „The New York Times" -
coraz częściej promując tak zwany „content premium", czyli materiały
płatne, dostępne po wykupieniu stosownego abonamentu. Z mediami
społecznościowymi jest podobnie. Chociaż dzisiaj nikt nie wyobraża
sobie, że możemy płacić za Facebooka czy Twittera. Nie przesądzałbym, że
za 5-10 lat nie będzie to już nasza codzienność. Tak jak stało się z
serwisami streamingowymi. W przypadku mediów społecznościowych z
pewnością właściciele poszczególnych serwisów oglądają się na siebie
nawzajem. Nikt nie chce zbyt wcześnie wychodzić przed szereg. Jednak
należy przypuszczać, że raczej prędzej, niż później ktoś zdecyduje się
na taki krok i te płatności po prostu wprowadzi.

 

Obserwując wzrost znaczenia mediów społecznościowych na rynku medialnym
warto zastanowić się, jak respektowane są w tym środowisku podstawowe
normy przyjęte w mediach tradycyjnych na całym świecie. Zasadne zdaje
się pytanie, czy w mediach społecznościowych panuje poszanowanie dla
wolności słowa i nieskrępowanego wyrażania własnych opinii.

 

Media społecznościowe, które czerpały z doświadczeń wypracowanych na
forach internetowych, w swoim założeniu miały być miejscem
nieskrępowanej wymiany myśli i poglądów. Z czasem okazało się jednak, że
nie wszystkie myśli i nie wszystkie poglądy są tam mile widziane.
Opracowano zatem regulaminy, których naruszenie lub nawet podejrzenie
naruszenia, w konsekwencji prowadzi do usunięcia lub zablokowania
poszczególnych treści.

 

Warto zatem spróbować znaleźć odpowiedź na pytanie: Czy w doktrynie
prawa w demokratycznym państwie mieszczą się praktyki karania za
mówienie niewygodnych faktów i wyrażania negatywnych opinii?

 

W celu odpowiedzi na to postawione wyżej pytanie odwołam się do
wybranego orzecznictwa m.in. Europejskiego Trybunału Sprawiedliwości,
Sądu Najwyższego, Trybunału Konstytucyjnegio oraz Sądów Apelacyjnych na
terenie RP w zakresie omawianego tematu:

 

1.  „Przepis art. 10 Konwencji o Ochronie Praw Człowieka i Podstawowych
    Wolności gwarantujący prawo do swobodnej wypowiedzi, jest w
    orzecznictwie Europejskiego Trybunału Praw Człowieka traktowany jako
    dający swobodę wszelkim rodzajom wypowiedzi wyrażających opinie i
    idee lub informacje, niezależnie od ich treści oraz podmiotu
    wypowiadającego się. Podnosi się przy tym, że głównymi aspektami tej
    swobody jest wolność prasy, stanowiąca warunek publicznej krytyki,
    jako swobodny element skutecznej demokracji. Stąd też orzecznictwo
    Europejskiego Trybunału Praw Człowieka przyjmuje, iż swoboda
    dziennikarska obejmuje też możliwość posłużenia się przesadą, a
    nawet prowokacją"

\[Wyrok Sądu Najwyższego z dnia 02.06.2003 sygn. akt III KK 161/03\]

 

1.  „Dążenie do pełnego naprawienia krzywdy moralnej -- tak dalece jak
    to jest możliwe -- daje wyraz art. 24 k.c. Z tym jednak, że krzywdę
    moralną -- szkodę niemajątkową naprawia się w polskim systemie prawa
    zgodnie z przyjętym stanowiskiem przede wszystkim poprzez środki
    ochrony niemajątkowej ukierunkowane na usunięcie skutków wyrządzonej
    czynem bezprawnym krzywdy".

\[Wyrok Trybunału Konstytucyjnego z dnia 7 lutego 2005 roku (SK 49/03)\]

 

1.  „Ocena, czy nastąpiło naruszenie dobra osobistego, nie może być
    dokonana według miary indywidualnej wrażliwości osoby, która czuje
    się dotknięta zachowaniem innej osoby".

\[Wyrok Sądu Najwyższego z dnia 5 kwietnia 2002r., II CKN 953/00, LEX nr
55098\]

 

1.  „Ocena, czy cześć człowieka została zagrożona bądź naruszona, musi
    być dokonana przy stosowaniu kryteriów obiektywnych. Istotne jest
    bowiem nie subiektywne odczucie osoby żądającej ochrony prawnej, ale
    obiektywna reakcja opinii publicznej".

\[Wyrok Sądu Najwyższego z dnia 26 października 2001r., V CKN 195/01,
LEX nr 53107\]

 

1.  „O dokonaniu naruszenia dobra osobistego decyduje obiektywna ocena
    konkretnych okoliczności, nie zaś subiektywne odczucie osoby
    zainteresowanej".

\[Wyrok Sądu Apelacyjnego w Łodzi z dnia 28 sierpnia 1996 roku, I ACr
341/96, OSA    1997/7-8/43\]

 

1.  „Jednym z niezwykle ważnych czynników \[...\] jest rozróżnienie
    pomiędzy stwierdzeniem faktów a sądami wartościującymi. Podczas gdy
    istnienie pewnych faktów może być udowodnione, sądy wartościujące
    nie podlegają udowodnieniu. Wymóg udowodnienia sądu wartościującego
    jest niemożliwy do spełnienia i narusza sam w sobie wolność
    wyrażania opinii, która jest fundamentalną częścią prawa chronionego
    artykułem 10. Jednak, nawet jeśli stwierdzenie jest równoznaczne z
    sądem wartościującym, proporcjonalność ingerencji może zależeć od
    tego czy istnieje wystarczająca podstawa faktyczna dla
    zakwestionowanego stwierdzenia, albowiem nawet sąd wartościujący nie
    poparty podstawą faktyczną może być nadużyciem (sprawa Turhan p.
    Turcji, skarga nr 48176/99; sprawa Jeruzalem p. Austrii, skarga nr
    26958/95)" (orzeczenie ETPCz w sprawie Dąbrowski p. Polska, skarga
    nr 18235/02).

\[Wyrok Europejskiego Trybunału Sprawiedliwości w sprawie Dąbrowski p.
Polska, Skarga nr 18235/02.\]

 

1.  „Za bezprawne, w rozumieniu art. 24 § 1 k.c., nie może być uznane
    opublikowanie materiału prasowego naruszającego dobra osobiste, gdy
    okaże się, że zawiera on informacje nieprawdziwe, jeżeli
    dziennikarz, działając w obronie uzasadnionego interesu społecznego,
    zachował szczególną staranność i rzetelność przy zbieraniu i
    wykorzystaniu tego materiału. Bezprawnym bowiem nie jest działanie
    wypełniające obowiązki nałożone przez ustawę. Działanie
    dziennikarza, które nie jest bezprawne, nie może zaś powodować jego
    odpowiedzialności za naruszenie dóbr osobistych (art. 24 k.c.)"

\[Wyrok Sądu Najwyższego z dnia 14 maja 2003 roku, I CKN 463/01, opubl.
Orzecznictwo Sądów Powszechnych, 2004/2/22.l.\]

 

1.  „Wykazanie przez dziennikarza, że przy zbieraniu i wykorzystaniu
    materiałów prasowych działał w obronie społecznie uzasadnionego
    interesu oraz wypełnił obowiązek zachowania szczególnej staranności
    i rzetelności, uchyla bezprawność działania dziennikarza."

\[Wyrok Sądu Najwyższego z dnia 18 lutego 2005 r., sygn. akt III CZP
53/04\]

 

1.  „dziennikarz ma prawo do prezentacji zjawisk ocenianych jako
    naganne, może też wyrażać związane z tym negatywne oceny."

\[Wyrok Sądu Najwyższego z 12 stycznia 2005 roku, sygn. akt  I CK 346/0
M.Prawn. 2005/3/132\]

 

1.  „Swoboda wypowiedzi jest jednym z filarów demokratycznego
    społeczeństwa, podstawą jego rozwoju i warunkiem samorealizacji
    jednostki. Z zastrzeżeniem treści ust. 2 art. 1, nie może ona
    ograniczać się do informacji i poglądów, które są odbierane
    przychylnie albo postrzegane jako nieszkodliwe lub obojętne, lecz
    odnosi się w równym stopniu do takich które obrażają, oburzają lub
    wprowadzają niepokój w państwie albo w jakiejś części społeczeństwa.
    Takie są wymagania pluralizmu i tolerancji, bez których demokracja
    nie istnieje. Jak wynika z art. 10 swoboda jest ograniczona
    wyjątkami, które muszą być jednak ściśle interpretowane, a potrzeba
    wszelkich ograniczeń przekonująco ustalona".

\[Janowski przeciwko Polsce -- orzeczenie z dnia 21 stycznia 1999 roku,
Wielka Izba, raport Europejskiej Komisji Praw Człowieka z dnia 3 grudnia
1997 roku, skarga nr 25716/94\]

 

1.  Odnosząc się do warunków sine qua non ograniczeń wolności wyrażania
    opinii Europejski Trybunał Praw Człowieka stwierdza kategorycznie,
    że muszą być interpretowane wąsko i zgodnie z kryteriami zawartymi w
    art. 10 ust. 2 Konwencji o Ochronie Praw Człowieka i Podstawowych
    Wolności. Co do zasady „konieczność" ograniczenia wolności do
    wyrażania opinii musi być wykazana w sposób przekonywujący.
    Zastosowanie sankcji musi być niezbędne i uzasadnione istnieniem
    pilnej społecznej potrzeby.  Interwencja władz krajowych musi być
    proporcjonalna do zakładanego uzasadnionego celu, a powody podawane
    przez władze krajowe w uzasadnieniu muszą być istotne odpowiednie i
    wystarczające. Poza tym, jakiekolwiek ograniczenie wymaga
    szczególnego rozważenia stosownych faktów oraz prawidłowej oceny
    charakteru i dotkliwości tych ograniczeń.

\[wyroki z dnia 23 września 1998r. Lehideux i Isorni v. Francja; z dnia
27 maja 2003r. Skałka v. Polska; z dnia 27 lutego 2001r. Jerusalem v.
Austria; z dnia 3 października 2000r. Du Roy i Malaurie v. Francja, z
dnia 26 listopada 1991r. w sprawie Observer i Guardian v. Wielka
Brytania, z dnia 21 stycznia 1999r. w sprawie Fressoz i Roire v.
Francja, z dnia 25 listopada 1999r. w sprawie Nilsen i Johnsen v.
Norwegia, z dnia 11 stycznia 2000r.  w sprawie News Verlags GmbH & Co KG
v. Austria, z dnia 16 marca 2000r. w sprawie Özgür Gündem v. Turcja, z
dnia 2 maja 2000r. w sprawie Bergens Tidende i inni v. Norwegia, z dnia
6 marca 2001r. w sprawie Bernard Connolly v. Komisja Wspólnot
Europejskich\].            

 

Podsumowanie:

 

Przytoczone wyżej orzecznictwo w sposób jednoznaczny dowodzi, że w
doktrynie prawa w demokratycznym państwie nie mieszczą się praktyki
karania za mówienie niewygodnych faktów i wyrażania negatywnych opinii.
W wyrokach znajdujemy także potwierdzenie tezy, iż dziennikarz ma prawo
do prezentacji zjawisk ocenianych jako naganne, może też wyrażać
związane z tym negatywne oceny. Ponadto wymóg udowodnienia sądu
wartościującego jest niemożliwy do spełnienia i zgodnie z przedmiotowym
orzecznictwem narusza sam w sobie wolność wyrażania opinii, która jest
fundamentalną częścią prawa.

 

Zasadne wydaje się w tym miejscu ustalenie roli, jaką pełni w procesie
komunikacji użytkownik mediów społecznościowych. Oczywiste jest, że może
nim być zarówno osoba publiczna, jak i prywatna. Nadawcą treści może być
polityk, dziennikarz, czy tytuł prasowy, lecz również nie będący
pracownikiem mediów ani nie pełniący żadnych publicznych funkcji
statystyczny Kowalski. Nie zmienia to faktu, że użytkownik mediów
społecznościowych publikując w nich ogólnodostępne treści staje się
nadawcą i pełni w procesie komunikacji istotną funkcję. Czy zatem w
przypadku mediów społecznościowych mają zastosowanie podstawowe przepisy
gwarantujące wolność słowa i swobodę wypowiedzi?

 

Stwierdzić trzeba, że w tej kwestii na przestrzeni lat zaobserwowano
wiele naruszeń. Jednym z najpoważniejszych wyzwań w tym zakresie jest
cenzura.

 

[]

 

W ostatnim czasie głośno zrobiło się o cenzurze na Facebooku.

 

W 2017 roku, po zgłoszeniach ze strony Ośrodka Monitorowania Zachowań
Rasistowskich i Ksenofobicznych, portal społecznościowy Facebook
zablokował około 350 profili, m.in. o charakterze prawicowym,
patriotycznym, konserwatywnym, historycznym i narodowym.

 

„Pracownicy i wolontariusze Ośrodka Monitorowania Zachowań Rasistowskich
i Ksenofobicznych przeprowadzili w czasie weekendu szeroko zakrojoną
akcję usuwania stron, które publikowały treści o charakterze
rasistowskim, homofobicznym i islamofobicznym. Łącznie zgłosiliśmy ponad
2 tys. stron organizacji neofaszystowskich, skrajnie prawicowych i
antyislamskich. W wyniku tych działań ponad 300 profili zostało
zablokowanych i usuniętych" -- czytamy w komunikacie.

 

Blokada konta na Facebooku dotknęła również Konfederację, a także wiele
innych konserwatywnych facebookowych profili.

 

Po zlikwidowaniu głównego profilu, politycy partii założyli drugie konto
w serwisie. Tym razem nie odnosiło się ono do całego ugrupowania
politycznego, ale konfederackiego koła poselskiego, które w swoich
szeregach posiada 11 parlamentarzystów w bieżącej kadencji Sejmu
Rzeczpospolitej Polskiej. Jednocześnie zaznaczono, iż kontynuowane będą
starania dotyczące odzyskania pierwotnego profilu. Także to konto
zostało następnie zablokowane.

 

Z kolei w grudniu 2022 roku facebookowy profil Radia Maryja odblokowano
po wcześniejszej bezzasadnej blokadzie. Toruńska rozgłośnia
poinformowała, że w wyniku blokady konta nie było możliwe publikowanie
żadnych postów na profilu. Administratorom konta nie podano żadnych
merytorycznych przesłanek ku zablokowaniu konta. Kierownictwo stacji
przypomina, że decyzja Facebooka nastąpiła w przededniu 31. rocznicy
powstania rozgłośni.

 

Odnosząc się do tej sytuacji dr Jolanta Hajdasz, dyrektor Centrum
Monitoringu Wolności Prasy Stowarzyszenia Dziennikarzy Polskich,
wskazywała na antenie Radia Maryja, że działania społecznościowego
giganta noszą znamiona nadużycia.

 

„To skandaliczne nadużycie pozycji, jaką mają media społecznościowe na
całym świecie. Bardzo często dotyczy to Facebooka, który z niewiadomych
przyczyn znienacka blokuje w Polsce konta tradycyjnych mediów czy osób o
konserwatywnym, prawicowym lub katolickim profilu. Często mam z tym do
czynienia w Centrum Monitoringu Wolności Prasy Stowarzyszenia
Dziennikarzy Polskich. Jedyne co możemy zrobić, to publicznie przeciw
temu protestować. Po jakimś czasie znienacka udaje się doprowadzić do
odblokowania konta".

\- zwróciła uwagę dr Jolanta Hajdasz.

 

Tymczasem uważny obserwator życia publicznego bez trudu dostrzeże, że od
lat Facebook skręca ostro w lewo, tyle że teraz nie ma już mowy o
delikatnej zmianie kursu. Czy blokada konta Konfederacji lub Radia
Maryja na Facebooku była zaskoczeniem? Nie była! Podobnie, jak nie była
nim blokada, a w konsekwencji trwałe usunięcie konta urzędującego
jeszcze wtedy prezydenta USA Donalda Trumpa. Zgoda, może i zniknięcie
wspomnianych profili było nagłe, jednak trudno jest mówić o jakimkolwiek
zaskoczeniu obserwując politykę społecznościowego giganta na przestrzeni
ostatnich lat. O cenzurze na Facebooku powiedziano i napisano naprawdę
sporo, jednak w tej kwestii istotne jest w zasadzie nawet nie to,
dlaczego Facebook cenzuruje treści, lecz to, jak daleko będzie w stanie
się jeszcze posunąć.

 

Nie ulega wątpliwości, że jednym z największych zagrożeń dla wolności
słowa i nieskrępowanej działalności mediów jest właśnie cenzura w jej
klasycznym rozumieniu. U jej podstaw leży kontrolowanie informacji i
eliminacja określonych treści z obiegu. Skutkiem tego typu działań jest
ograniczenie wolności rozpowszechniania i pozyskiwania informacji, lecz
jednocześnie ograniczenie wolności publicznego wyrażania myśli i
poglądów.

 

Warto w tym miejscu zwrócić uwagę na dwa aspekty -- jednym z nich jest
sam moment dokonywania aktu cenzury, drugim natomiast jest źródło
działań cenzorów.

 

Biorąc pod uwagę czas dokonywania cenzury wyróżniamy następujące rodzaje
cenzury:

cenzurę prewencyjną - kontrola treści jeszcze przed ich opublikowaniem
-- ta forma jest zakazana w polskiej Konstytucji,

-   cenzurę represyjną - kontrola, blokowanie lub całkowite usunięcie
    treści już opublikowanych,

-   cenzurę instytucjonalną -- kontrola przekazu informacji dokonywana
    przez konkretną instytucję, która decyduje o dopuszczeniu publikacji
    do obiegu informacji,

-   cenzurę prawną -- kontrola, blokowanie i usuwanie informacji
    następują w oparciu o przepisy prawa, zabraniające publikowania
    określonych treści pod groźbą sankcji,

-   cenzura odredakcyjna -- kontrola, blokowanie lub usuwanie treści
    przez właścicieli podmiotów medialnych.

 

W monografii Instytutu na rzecz kultury prawnej Ordo Iuris, na temat
dekoncentracji mediów „Funkcjonowanie Rynku Medialnego w Polsce i innych
wybranych Państwach Europejskich" z 2021 roku wskazano, że problem
cenzury oraz pluralizmu w przestrzeni medialnej zwykło się łączyć z
działaniami na szczeblu państwowym, tymczasem na przestrzeni ostatnich
lat dostrzeżono w tej kwestii istotne zmiany. W kwestii cenzury
represyjnej najistotniejszą rolę odgrywają bowiem podmioty prywatne --
rozumiane jako międzynarodowe korporacje, posiadające udziały lub będące
właścicielami najpopularniejszych mediów społecznościowych.

 

Poważne zastrzeżenia budzą wątpliwe pod względem natury prawnej
działania administratorów i właścicieli portali społecznościowych,
którzy wielokrotnie w sposób arbitralny decydują o usuwaniu treści
zamieszczanych przez użytkowników, co niejednokrotnie ma miejsce nawet z
naruszeniem własnych regulaminów serwisów społecznościowych.

 

Uzasadnione kontrowersje natury etycznej budzą również przypadki
wybiórczego kasowania profili połączone z blokowaniem, ograniczaniem
zasięgów lub całkowitym usuwaniem treści prezentujących określone
stanowiska polityczne, ideowe lub religijne i światopoglądowe.

 

Na przestrzeni ostatnich lat pojawia się również coraz więcej zarzutów
dotyczących ograniczania możliwości rozpowszechniania treści
prezentujących określone stanowiska i w zasadzie będących opiniami
konkretnych osób lub środowisk.

 

Jak wskazano w niniejszym opracowaniu media społecznościowe obecnie
łączą w sobie podstawowe funkcje znane z prasy tradycyjnej: funkcję
komunikacyjną, funkcję informacyjną oraz funkcję publicystyczną. Można
to bez trudu dostrzec analizując proces udostępniania poszczególnych
treści pomiędzy użytkownikami, co prowadzi do powstawania typowo
medialnych relacji komunikacyjnych na linii nadawca -- odbiorca.

 

Jednocześnie warto zwrócić uwagę, że to właśnie media społecznościowe w
ciągu zaledwie kilku ostatnich lat stały się wiodącym, a co
najważniejsze powszechnym narzędziem realizacji praw i wolności, ze
szczególnym uwzględnieniem wolności wypowiedzi, a także wolności
pozyskiwania i rozpowszechniania informacji (gwarantowanych przez art.
54 Konstytucji; art. 11 Karty Praw Podstawowych Unii Europejskiej).

 

Odnosząc się do postawionego w pierwszej części niniejszej analizy
pytania dotyczącego ochrony podstawowych praw i wolności użytkowników
mediów społecznościowych należy podkreślić, że u podstaw wolności słowa
leżą wszelkie zgodne z normami prawa formy ekspresji umożliwiające
prezentowanie własnego stanowiska. Zasada ta bez najmniejszych
wątpliwości ma zastosowanie także w przypadku treści zamieszczanych za
pośrednictwem mediów społecznościowych.

 

To właśnie nieskrępowana wolność wypowiedzi stanowi jeden z filarów
społeczeństwa demokratycznego. Cenzura w mediach społecznościowych
podważa te zasady, a co szczególnie istotne znajduje się w sprzeczności
z zasadami zakazu nieuzasadnionej dyskryminacji (art. 32 Konstytucji;
art. 21 Karty Praw Podstawowych Unii Europejskiej). Działania
podejmowane w przez władze poszczególnych serwisów społecznościowych i
komunikatorów - mających charakter monopolistów na rynku social mediów -
w istotny sposób wpływają̨ na zakres realizacji praw i wolności
użytkowników.

 

Przykłady form cenzury stosowanych w mediach społecznościowych:

-   usuniecie lub uczynienie niewidocznym kwestionowanego materiału,

-   blokada możliwości publikacji treści przez określony czas,

-   usunięcie konta lub profilu (fanpage) w mediach społecznościowych,

-   ograniczenie zasięgu udostępnianych treści z wykorzystaniem zarówno
    algorytmów jak i formy manualnej -- tzw. obcinanie zasięgów,

-   wyłączenie fonetyzacji, czyli możliwości zarabiania przez
    użytkownika, którego materiały zostały uznane za kontrowersyjne,

-   zablokowanie możliwości dostępu do konta lub strony,

-   globalne oznaczenie nazwy własnej użytkownika jako treści
    niebezpiecznej.

 

W świetle powyższych informacji spróbujmy przeprowadzić kolejny
eksperyment myślowy.

 

Czy możemy sobie wyobrazić sytuację, w której w XXI wieku, w dobie
mediów społecznościowych i cyfrowego obiegu informacji, po ujawnieniu
gigantycznego skandalu i opisaniu procederu łamania praw kobiet cała
afera nagle zostaje wyciszona? Czy możemy sobie wyobrazić, że
doniesienia o serii porwań młodych kobiet - a następnie sprzedawania ich
na targu niewolników z przyczepionymi metkami z ceną - przechodzi
zupełnie bez echa? Po całej kampanii wokół #meetoo i inicjatywach na
rzecz praw kobiet to chyba niemożliwe... A jednak! Tak się właśnie
stało, gdy brytyjskie biuro stowarzyszenia Pomocy Kościołowi w Potrzebie
rozpoczęło kampanię informacyjną na temat setek kobiet porywanych
każdego roku, a następnie zmuszanych do małżeństwa i pełnienia roli
niewolnic seksualnych w krajach muzułmańskich. Facebook błyskawicznie
nałożył na te wpisy ograniczenia i drastycznie obciął zasięgi postów. W
mediach społecznościowych zablokowana została promocja petycji w obronie
chrześcijanek. Dyrektor polskiej sekcji stowarzyszenia Pomoc Kościołowi
w Potrzebie ks. prof. Waldemar Cisło nazywa to cenzurą i mówi wprost:
„Mamy do czynienia z chrystianofobią".

 

Zastanówmy się czy taka sytuacja miałaby miejsce, gdyby chodziło na
przykład o wulgarne okrzyki lub obsceniczne gesty na różnego rodzaju
manifestacjach. W zasadzie nie musimy sobie tego wyobrażać. Widzieliśmy
przecież, że relacje z manifestacji, a także wpisy z różnego rodzaju
manif, parad równości i tego typu inicjatyw nie były przez Facebooka
usuwane. Dołączali do nich i rozpowszechniali je celebryci, artyści,
ludzie kultury... Nie było też żadnych doniesień o obcinaniu ich
zasięgów.

 

Nie powinno być żadnym zaskoczeniem, że oczywisty potencjał mediów
społecznościowych oraz świadomość funkcjonowania mechanizmów cenzury
social mediów wykorzystano, jako narzędzie promocji. Nie chodzi tu tylko
o promocję marek i konkretnych produktów, lecz także (a może przede
wszystkim) lansowanie w ten sposób całego pakietu wzorców zachowań i
promocję konkretnego światopoglądu.

 

W ten sposób docieramy do sedna problemu. Bowiem pomimo niewątpliwych
korzyści wynikających z powszechnej dostępności nowych technologii, a
także mediów społecznościowych, coraz rzadziej zwraca się uwagę na
problemy i wyzwania, które się z nimi wiążą -- a szczerze mówiąc, jest
ich całe mnóstwo. Problem polega na tym, że nowe technologie i nowe
media, dla współczesnego pokolenia przestały być zupełnie nowe, a co za
tym idzie coraz częściej zaczęto bagatelizować oczywiste zagrożenia
płynące z cyberprzestrzeni. Spore zamieszanie wywołało swego czasu
ujawnienie przez Edwarda Snowdena informacji na temat systemu PRISM.
Wiele mówiono wówczas o inwigilacji i o tym, że służby specjalne
zbierały dane z serwerów m.in. Google, Facebook, Yahoo, Paltalk, AOL,
Skype, YouTube i Apple. Nie trzeba chyba nikogo przekonywać, że dostęp
do tego typu danych oznaczał, dostęp do wiedzy o milionach użytkowników
internetu. Począwszy od gustu muzycznego czy kulinarnego przez
upodobania seksualne, aż po zainteresowania i hobby -- wiedzą na ten
temat chętni dzieliliśmy się sami i dzielimy się nią do dziś. Problem i
związane z nim zagrożenia dość szybko został wyparty ze zbiorowej
świadomości. Choć nie chcieliśmy go zauważać -- nie znaczy to, że
problem zupełnie zniknął. Wręcz przeciwnie. Przez kolejne lata cały
system znacząco się rozwijał.

 

Media społecznościowe bardzo szybko stały się nową wersją tabloidu, przy
których nawet najbardziej prymitywna prasa brukowa przypomina jedynie
gazetkę szkolną. Pozostając medium pierwszego wyboru, z którego wielu
użytkowników czerpało wiedzę, wyrabiało sobie poglądy na dany temat i
angażowało się w dyskusje na tematy światopoglądowe, twórcy mediów
społecznościowych utrzymywali, że nie pełnią wcale funkcji nadawcy.
Przekonywali, że są czymś w rodzaju tablicy ogłoszeń, na której każdy
może zamieszczać swoje informacje i dyskutować praktycznie na każdy
temat. Problem w tym, że było to... kłamstwo. Kłamstwo zostało jednak
podparte solidnym fundamentem w postaci sekcji 230, która stanowi
fragment amerykańskiej Ustawy o Przyzwoitości w Komunikacji z 1996 roku.
To właśnie ten zapis chroni właścicieli portali internetowych przed
odpowiedzialnością prawną za treści publikowane w mediach
społecznościowych przez strony trzecie. Jasne jest, że weryfikacja
wszystkich treści publikowanych każdego dnia w mediach społecznościowych
jest praktycznie niemożliwa. Sam Facebook -- to miliardy użytkowników, a
Twitter setki milionów. Sekcja 230 to w rzeczywistości zdjęcie
odpowiedzialności, które twórcom tych portali jest bardzo na rękę.

 

Trzeba mieć świadomość, że gra toczy się o dużą stawkę. Nie chodzi tylko
o wpływy, lecz także o dostęp do danych, dający przewagę praktycznie na
każdym froncie m.in. w biznesie, marketingu i polityce. Trudno jednak
nie zgodzić się z szefową Centrum Monitoringu Wolności Prasy SDP dr
Jolantą Hajdasz, która podkreśla, że dopiero blokowanie kont Donalda
Trumpa w mediach społecznościowych wielu osobom otworzyły oczy i
uświadomiły, z jak poważnym zagrożeniem mamy do czynienia.

 

Warto zwrócić uwagę, że od czasu zakupu Twittera w październiku 2022
roku Elon Musk naciskał na większą wolność słowa. W tym samym czasie
miliarder znalazł się pod ostrzałem za niektóre działania, które podjął
w imię przywrócenia tej wolności. Co ciekawe po przejęciu Twittera Musk
obiecał użytkownikom, że wkrótce będą mogli zobaczyć, ile razy dany
tweet jest oglądany na jego platformie. Jednocześnie zwrócił się z
apelem do użytkowników Twittera, niemal błagając ich, aby umieszczali
swoje wpisy, a nie tylko przewijali wpisy innych.

 

„Spotykam tak wielu ludzi, którzy codziennie czytają Twittera, ale
prawie nigdy nie tweetują. Jeśli mogę prosić o wyrozumiałość, proszę
dodać swój głos do dialogu publicznego! Ci, którzy czytają tweety,
przewyższają liczbę tych, którzy odpowiadają / retweetują / lubią tweety
o ponad 1000%. Twitter zacznie pokazywać liczbę wyświetleń dla
wszystkich tweetów, tak jak liczba wyświetleń jest wyświetlana dla
wszystkich filmów. System jest o wiele bardziej żywy, niż mogłoby się
wydawać".

\- przekonywał Musk.\
 

W kontekście walki o dominację poszczególnych serwisów społecznościowych
i coraz większą krytykę stosowanych przez społecznościowych gigantów
form cenzury warto zastanowić się, co realnie oznacza przejęcie Twittera
przez Elona Muska. Przede wszystkim jest to pojawienie się bardzo
poważnej konkurencji dla Marka Zuckerberga. Jeszcze niedawno wydawało
się, że twórca Facebooka będzie wręcz monopolistą na rynku mediów
społecznościowych. Teraz Twittera przejął Musk. To postać równie
ciekawa, co kontrowersyjna, równie ekscentryczna, co nieprzewidywalna.
Przede wszystkim trudne jest prognozowanie czegokolwiek w przypadku
Muska. Przykładem jest sprawa Ukrainy, gdzie Elon Musk najpierw bardzo
mocno wsparł Ukrainę, a potem nagle zaczął promować pomysły jakiegoś
referendum, dogadania się z Rosją. Tak samo w sprawie Twitttera
docierały do nas bardzo sprzeczne wiadomości. Z jednej strony sam Musk
zapowiadał, że portal stanie się bardziej wolnościowy, że nie będzie
cenzurowania treści, poprawności politycznej. A potem była dyskusja o
tym, czy przywracać konto Donalda Trumpa czy nie. Tak więc w zasadzie
trzeba poczekać kilka miesięcy, a może nawet lat, aby na chłodno i bez
emocji ocenić, jakie było realne znaczenie przejęcia Twittera. Jedno nie
ulega wątpliwości -- to wyzwanie dla Marka Zuckerberga.

 

Nie jest żadną tajemnicą, że Twitter w Polsce jest powszechnie
wykorzystywany przez publicystów i polityków. To właśnie tam często
dochodzi do słownych utarczek i polemik. Tymczasem można odnieść
wrażenie, że na Zachodzie jest to serwis bardziej celebrycko --
rozrywkowy. Może być to jednak wrażenie mylne. Owszem, celebryci, ludzie
z branży kulturalnej czy sportowej częściej niż w Polsce korzystają z
Twittera. Ale amerykańscy politycy też tweetują. W USA jest prosta
zależność: do publicznych komunikatów, dzielenia się poglądami bądź do
autopromocji, ale w sprawach zawodowych, służy Twitter. Do dzielenia się
prywatnością, życia towarzyskiego Facebook lub Instagram. Choć
oczywiście profile w różnych serwisach społecznościowych mogą być ważnym
elementem budowania własnego wizerunku.

 

Przyjrzyjmy się zatem przez chwilę ciemnej stronie mediów
społecznościowych na przykładzie Facebooka i Twittera.

 

Sporym problemem w przypadku analizowania działalności Facebooka jest
fakrt, że zdecydowana większość osób postrzega ten serwis
społecznościowy jako miejsce w internecie służące rozrywce i kontaktom.
Tymczasem Facebook jest monopolistą, którego wpływy i potęga stały się
groźne. I nikt nie ma pojęcia, ile i jakie dane przechwytują i
przechowują. Domyślamy się, że wiele. Wiemy, że śledzą i gromadzą dane
nie tylko użytkowników Facebooka. Te wątki pojawiały się w
przesłuchaniach Marka Zuckerberga. Za każdym razem zasłania się on
niepamięcią. Tymczasem niezależne raporty i badania medioznawcze
potwierdzają praktycznie każdego roku, że Facebook śledzi i przechowuje
dane nie tylko tych użytkowników, których konta są na platformie. Śledzi
i przechowuje nawet dane osób, które nie mają kont. W jaki sposób do
tego dochodzi? Mechanizm działania jest dość prosty. Wystarczy, że ktoś
wejdzie się na stronę, na której jest ikonka „Lubię to" z odnośnikiem do
Facebooka. To może być dowolna strona w internecie, a my nie musimy mieć
konta na Facebooku, aby zostawić tam po sobie tzw. cyfrowy ślad. Mark
Zuckerberg nie mógł jednak tego przyznać wprost, ponieważ swego czasu
przegrał już w Belgii proces w sprawie tzw. przezroczystego piksela.
Chodziło o śledzenie i gromadzenie informacji na temat osób niemających
kont na Facebooku i ich aktywności w sieci. Co ciekawe, użytkownicy
Facebooka nie mogą mieć o to większych pretensji, bo zgodzili się na
regulamin serwisu, ale ludzie, którzy nigdy dotąd nie zakładali tam
konta mogą wystąpić z uzasadnionymi roszczeniami. Problem polega jednak
na tym, że nawet użytkownicy Facebooka zakładając konto nie bardzo zdają
sobie sprawę z tego, na co w rzeczywistości się zgadzają. Mało kto w
dzisiejszych czasach w ogóle zadaje sobie trud czytania treści
regulaminów. Nie mówiąc już o czytaniu ich ze zrozumieniem. Podobno
najczęstszym współczesnym kłamstwem jest stwierdzenie „potwierdzam, że
przeczytałem regulamin i zgadzam się z jego warunkami". Tymczasem
zgodnie z regulaminem Facebooka zgadzamy się na przekazanie tej firmie
praw do wszystkiego, co wrzucamy i udostępniamy. Danych, zdjęć, filmów,
informacji, tekstów, łudząc się, że to pozostaje naszą własnością, bo
jest na „naszym" profilu. Tymczasem wcale nie jest to „nasz" profil, a
profil na Facebooku. I owszem, pozostaje to naszą własnością
intelektualną, ale regulamin Facebooka ma wytrych, swego rodzaju boczną
furtkę pozwalający mu na wykorzystanie zdjęć, filmów, danych, informacji
właściwie w dowolny sposób. Jak wiadomo, w internecie nic nie ginie.
Ciekawe, że w trakcie przesłuchania Zuckerberg zastosował sprytny manewr
wizerunkowy, przedstawiając się jako ofiarę sieci. Podkreślał, że jego
dane też wyciekły, że nie wiedział, jak działał jego własny portal. To
klasyczna taktyka stosowana przez szefa Facebooka. Jest jednak rzecz,
która powinna zwrócić naszą uwagę. Warto w tym miejscu przypomnieć
zdjęcia szefa Facebooka z czasów afery Snowdena, które obiegły cały
świat. Co wówczas przykuło uwagę ekspertów? To, że sam Mark Zuckerberg
zakleja kamerkę swojego laptopa. Twórca Facebooka musi być zatem w pełni
świadomy tego, jaka jest skala zagrożenia i co można zrobić dzięki
informacjom i dostępowi do czyjegoś komputera poprzez sieć. Jeżeli on
sam wie, że nie można się przed tym obronić, to kto obroni zwykłych
użytkowników?

 

Facebook na przestrzeni niespełna dwóch dekad stał się praktycznie
osobną gałęzią biznesu.

Mówi się, że już ponad 2 mln firm na świecie „żyje" wyłącznie z
Facebooka. Doliczając do tego inne, dla których jest Facebook pozostaje
źródłem częściowych dochodów otrzymujemy obraz ukazujący skalę tego
zjawiska. W zasadzie są tylko dwie szanse, że Facebook przestanie być
monopolistą i robić rzeczy, o które jest oskarżany. Pierwsza: że
odnotuje wizerunkową porażkę, która zaboli społecznościowego giganta
finansowo. Druga szansa: pojawi się jakiś realny konkurent Facebooka. To
już dość stary model, a sam wykończył wcześniejszych prekursorów
serwisów społecznościowych. Zuckerberg zdaje się obstawiać to drugie
rozwiązanie i sam wykupuje w miarę możliwości możliwych następców i
konkurentów. Twórca Facebooka doskonale musi sobie zdawać sprawę z
faktu, że wielu młodszych internautów nie zakłada sobie już kont w jego
serwisie społecznościowym. Facebook jako monopolista działa właśnie tak,
że kiedy pojawi się na horyzoncie coś, co może w przyszłości zagrozić
jego pozycji, to następuje proces wchłaniania lub wykańczania tego typu
konkurencji. Tak było np. z Instagramem, dzięki czemu Zuckerberg mógł
wzmocnić swój monopol na rynku mediów społecznościowych. Prawa rynku są
jednak nieubłagane. I można zaryzykować postawienie śmiałej tezy, że w
ciągu najbliższej dekady powinien pojawić się podmiot, który będzie w
stanie dokonać kolejnej rewolucji w komunikowaniu i korzystaniu z mediów
społecznościowych.

 

W tym kontekście często padało nazwisko Elona Muska. Przyjrzyjmy się
zatem bliżej przejętemu przez niego Twitterowi.

 

Z korespondencji wewnętrznej pracowników Twittera, którą Musk udostępnił
dziennikarzom wynika, że zespoły Twittera „tworzyły czarne listy,
zapobiegały pojawianiu się niechcianych tweetów i aktywnie ograniczały
widoczność całych kont, a nawet tematów zyskujących popularność ---
wszystko w tajemnicy, bez informowania użytkowników".

 

Na portalu Twitter pojawiły się nowe wątki tzw. Twitter Files, oparte na
korespondencji wewnętrznej pracowników serwisu, którą Elon Musk
udostępnił dziennikarzom Mattowi Taibbiemu i Bari Weiss, a także
Michaelowi Schellenbergerowi. Musk ujawnił też kulisy usunięcia konta
Donalda Trumpa na Twitterze w styczniu 2021 roku.

 

Materiał publikowany w grudniu 2022 roku dotyczy wewnętrznych stosunków
w Twitterze i sposobu podejmowania decyzji na tle wydarzeń 6 stycznia
2021 roku (tj. ataku zwolenników prezydenta USA Donalda Trumpa na
Kapitol po przegranych przez niego wyborach prezydenckich w listopadzie
2020 roku) oraz zablokowania konta Trumpa w serwisie w związku z tymi
wydarzeniami.

 

„Po 6 stycznia 2021 „wzrosła presja wewnętrz Twittera i na zewnątrz
serwisu, aby zawiesić konto Trumpa".

\- napisali autorzy, mający wgląd do korespondencji pracowników serwisu.

 

Jak się okazuje wielu pracowników Twittera domagało się podjęcia reakcji
pracodawcy w stosunku do prezydenta, wyrażając zdziwienie, że jego konto
nie zostało zawieszone już wcześniej.

 

Ponad 300 pracowników firmy opublikowało 8 stycznia 2021 roku list
otwarty, żądając zablokowania konta Trumpa. Jednocześnie, jak pisze
Weiss, osoby odpowiedzialne za ocenę tweetów doszły do wniosku, że Trump
swoimi wpisami nie naruszył regulaminu Twittera i nie ma w nich
podżegania. Chodziło o dwa tweety, które Trump opublikował 8 stycznia
rano, czyli dwa dni po ataku na Kapitol: pierwszy o popierających go 75
mln „amerykańskich patriotach", a drugi o tym, że nie weźmie udziału w
inauguracji prezydentury Joe Bidena 20 stycznia 2021 roku.

 

Z ujawnionych dokumentów wynika, że to właśnie pod presją pracowników
Twittera konto Trumpa zostało zablokowane, wywołując wątpliwości u kilku
światowych przywódców, w tym prezydenta Francji Emmanuela Macrona oraz
kanclerz Niemiec Angeli Merkel. Warto jednak zwrócić uwagę, że tweety
czy konta innych światowych liderów nie były blokowane, w tym np. konto
i wpisy przywódcy Iranu Alego Chamenei, który zapowiadał zniszczenie
Izraela.

 

Ujawniono również, że zespoły Twittera „tworzyły czarne listy,
zapobiegały pojawianiu się niechcianych tweetów i aktywnie ograniczały
widoczność całych kont, a nawet tematów zyskujących popularność ---
wszystko w tajemnicy, bez informowania użytkowników".

 

Pierwsza publikacja z cyklu Twitter Files opracowana przez Matta
Taibbiego pojawiła się na początku grudnia i dotyczyła blokowania w
serwisie artykułu „New York Post" z 2020 roku o zawartości komputera
Huntera Bidena, syna ubiegającego się wówczas o prezydenturę Joe Bidena.

 

Zablokowanie kont społecznościowych Donalda Trumpa, prezydenta Stanów
Zjednoczonych, z jednej strony wywołało aplauz części nieprzychylnych
politykowi obserwatorów, z drugiej spotkało się z opiniami, że to
cenzura, ograniczanie wolności słowa.

 

Przede wszystkim w dyskusji na ten temat należy odejść od samej rozmowy
o Donaldzie Trumpie i od oceny tego polityka. Cała sytuacja była swego
rodzaju momentem przełomowym, który wielu osobom uzmysłowił, że w
mediach społecznościowych naprawdę istnieje cenzura. A przecież różne
zdarzenia miały miejsce już wcześniej. Począwszy od blokowania kont i
treści, po blokowanie płatności za filmy na YouTube. Takie rzeczy działy
się, dzieją i dziać będą. 

 

Można w tym miejscu postawić tezę, że tego typu działania wypaczają
podstawową ideę mediów społecznościowych, które w założeniu mają być
tworzone przez użytkowników, określanych mianem społeczności. Rzecz w
tym, że w tym przypadku nie mamy do czynienia z mediami
społecznościowymi w sensie dosłownym. Nie są to bowiem media tworzone
przez społeczność, jak mogłoby się wydawać, ale prywatne koncerny -
prywatne media, z których korzystają miliardy użytkowników. Ale za
każdym z tych mediów stoi konkretny człowiek -- właściciel. I
zdecydowana większość właścicieli to przedstawiciele Doliny Krzemowej,
którzy tworzą dość hermetyczne środowisko. Oczywiście, że są bardzo
poważne wątpliwości dotyczące praktyk zarówno cenzorskich, jak i
gromadzenia danych -- bo w mediach tego typu ich właściciele gromadzą
przecież informacje na temat użytkowników. Ale przez lata bronili się
tym, że przecież wszystko zostało opisane w regulaminach. Rzecz w tym,
że, jak już zwracano uwagę w niniejszym opracowaniu, tych regulaminów
większość użytkowników w chwili rejestracji nie czyta. I dopiero w
chwili, gdy treści są zablokowane, a serwis powołuje się na regulamin,
użytkownicy zaczynają się orientować, że jakiś regulamin w ogóle
istniał.

 

Podsumowanie:

 

Oczywiście trudno się nie zgodzić z argumentem, że prywatne media mogą
decydować o własnej linii i swoim profilu. Inny jest jednak wydźwięk,
gdy niewielki serwis określający się jako konserwatywny lub liberalny
zablokuje w ogóle możliwość komentarzy, a zupełnie inny będzie odbiór,
gdy serwis określa się jako społecznościowy, otwarty dla milionów
użytkowników. Bo to właśnie te miliony użytkowników budowały ten
konkretny serwis, w dodatku wpłynęły na jego sukces oraz w konsekwencji
na generowane zyski. Oczywiście jest tak, że na sukces Facebooka
zapracowali jego użytkownicy, podobnie było z Twitterem, czy YouTube.
Jednak znów właściciele tych platform będą mówić, że przecież jest to
ich prywatna własność, a użytkownik zawsze może przeczytać regulaminy. I
problem istnieje, jest poważny, ale pytanie nadal otwarte pozostaje
pytanie, jak go rozwiązać.

 

Zagrożeniem dla wolności słowa i wolności mediów jest bez wątpienia
monopol. W biznesie na różnego rodzaju monopole tradycyjnych firm
oczywistą odpowiedzią są różnego rodzaju regulacje antymonopolowe,
mające doprowadzić do decentralizacji w konkretnym obszarze rynku. Nawet
w kontekście nowych technologii monopol Microsoftu został przecież w
pewnym sensie przełamany przez alternatywne systemy operacyjne, tworzone
przez konkurencyjne firmy oraz również społeczności (w oparciu o ideę
open source). Czy zatem rozwiązaniem problemu cenzury w mediach
społecznościowych może być pozostawienie prywatnych serwisów
społecznościowych funkcjonujących na obecnych zasadach, przy
jednoczesnym wsparciu dla powstawania mediów autentycznie
społecznościowych? Biorąc pod uwagę przedstawione w tej części analizy
argumenty należy mieć na uwadze, że zawsze przełamanie monopolu jest
rzeczą pożądaną, pod warunkiem, że będzie to robione w sposób naturalny,
a nie sztuczny. Że będzie to alternatywa oddolna, inicjowana przez
rzeczywiste społeczności, a nie taka, jaką oferują chociażby kraje
totalitarne. Zwróćmy uwagę, że w Chinach i w Rosji jest Facebook i
Twitter znajdują się niejako na liście serwisów zakazanych. Zamiast nich
powstają alternatywne portale na nich wzorowane. Zdecydowanie nie jest
to krok w dobrym kierunku. Prowadzi bowiem do zamknięcia całych
społeczności w groźnej bańce informacyjnej i odcięcie ich od
obiektywnych informacji zarówno z kraju, jak i ze świata.

 

Nie da się ukryć, że żyjemy w czasach, w których informacja daje władzę,
albo tę władzę odbiera. Dlatego właśnie od kilku lat Unia Europejska
próbuje znaleźć rozwiązanie mające na celu zagwarantować rozwiązanie
problemu zalewu fake newsów. I tu pojawia się całkiem realny problem...

 

Dziś chyba nikt nie ma już żadnych wątpliwości, że na przestrzeni
ostatnich lat ewoluowała niezwykle istotna jest broń, którą w
cyberprzestrzeni może posłużyć się praktycznie każdy. Najczęściej
stykamy się z tym zjawiskiem, gdy obserwujemy świadomie (choć znacznie
częściej niestety nieświadomie) generowanie szumu informacyjnego w
postaci rozpowszechniania dużej ilości fałszywych informacji tzw. fake
news. Powodów ogromnej siły rażenia fake newsów jest kilka. Po pierwsze
już samo „zbombardowanie" internetu (głównie mediów społecznościowych)
fałszywymi informacjami na temat budzący duże zainteresowanie społeczne
powoduje, że w natłoku informacji znacznie trudniej jest odnaleźć fakty
i dotrzeć do źródła wiadomości. Po drugie, zawsze znajdzie się jakiś
odsetek internautów, który bezkrytycznie uwierzy w internetową
propagandę, a niekiedy nawet będzie podawał tego typu informacje dalej,
zwiększając jedynie ich zasięg. Po trzecie, publikacja fake newsów w
odpowiednim momencie, może przyczynić się do odwrócenia uwagi opinii
publicznej od innych tematów.

 

W „Małym leksykonie postprawdy" opracowanym przez zespół ekspertów ds.
cyberbezpieczeństwa i przeciwdziałania dezinformacji, wydanym przez
Fundację Wolność i Demokracja, fake news zdefiniowano właśnie jako
rodzaj fałszywej wiadomości, najczęściej utrzymanej w dość sensacyjnym
tonie.

 

Znacznie istotniejsze jest jednak nie tyle zdefiniowanie samego fake
newsa, co poznanie intencji wprowadzenia tego rodzaju treści do obiegu
informacyjnego. I tu w zasadzie docieramy do sedna problemu, a jest to
zaledwie wierzchołek góry lodowej. W celu lepszego zobrazowania skali
zjawiska, warto zwrócić uwagę na podstawowy podział fake newsów:

 

1.  Całkowicie nieprawdziwe informacje -- historie zmyślone na potrzeby
    działań propagandowych, politycznych lub komercyjnych, które uznać
    należy za celowe kłamstwo z pełną premedytacją.

2.  Informacje częściowo prawdziwe -- newsy, które co prawda zawierają
    elementy prawdziwe, a niekiedy nawet odwołują się wprost do faktów,
    jednak na potrzeby dezinformacji są one poddawane w mniejszym lub
    większym stopniu manipulacji.

3.  Informacje całkowicie zmyślone, utrzymane w charakterze satyrycznym

4.  Informacje prawdziwe -- treści, które określane są mianem fake
    newsów w celu zdeprecjonowania ich wagi oraz w celu podważenia
    autentyczności ich autora lub samej informacji.

 

W tym miejscu warto jeszcze przypomnieć, że dezinformacja polega na
zamierzonym wprowadzaniu w błąd. Jest to przekazywanie opinii publicznej
lub przeciwnikowi całkowicie fałszywych lub odpowiednio zmanipulowanych
informacji. Odgrywa kluczowe znaczenie w teorii wojskowości i
rozgrywkach szpiegowskich. W ostatnim czasie jej użycie rozpowszechnione
jest także w mediach, a głównym celem dezinformacji stają się
przedstawiciele opinii publicznej. Zagadnienie ściśle związane jest z
fake newsami, trollingiem oraz propagandą. Dezinformację wykorzystuje
się również w marketingu, reklamie, polityce oraz środkach społecznego
przekazu i masowego komunikowania.

 

Wbrew powszechnej opinii dezinformacja i zagrożenie fake newsami nie
jest niczym nowym. Pierwsze przypadki dezinformacji miały miejsce już w
starożytności. Za jej przejaw można uznać chociażby opisany przez Homera
fortel, który przeszedł do historii jako „koń trojański". Działania
dezinformacyjne z powodzeniem prowadzono w czasach Napoleona
Bonapartego, a później również w czasie I i II wojny światowej.

 

Wśród głównych założeń kampanii dezinformacji jest rozpowszechnianie
zmanipulowanych informacji lub fake newsów w celu wywierania wpływu na
opinię publiczną, a co najważniejsze, w celu doprowadzenia w
konsekwencji tych działań do skłonienia społeczeństwa lub jego części do
konkretnych zachowań wpisujących się w założoną strategię.

 

Choć problem dezinformacji oraz walki z fake newsami jest niezwykle
istotny, obserwując proponowane w ostatnich latach w strukturach Unii
Europejskiej rozwiązania coraz częściej przypominają niestety „wylewanie
dziecka z kąpielą". Każdorazowo bowiem przy dyskusji na temat walki z
fake newsami w ten czy inny sposób wraca kwestia unijnych regulacji
obejmujących internet, które sami internauci nazywają często wprost
próbą wprowadzenia do internetu cenzury. Warto w tym miejscu wspomnieć
chociażby kontrowersje wokół ACTA i tzw. ACTA2.

 

Do tej pory wszelkie pomysły koncentrują się nie tyle na warstwie
edukacyjnej i próbie uświadomienia użytkowników o skali zagrożenia, a
nawet próbie nauczenia ich weryfikowania źródeł informacji (rzecz
elementarna choćby w dziennikarstwie) i tym samym rozpoznawania fake
newsów. Unijni urzędnicy najczęściej proponują natomiast rozwiązania
zmierzające do jakiejś formy ograniczenia treści w internecie.

 

Co ciekawe w tym przypadku cenzura nie polega na faktycznym
wyeliminowaniu informacji z obiegu, lecz na wytworzeniu sytuacji, w
której dotarcie do rzetelnej informacji lub jej źródła jest znacznie
utrudnione, a sama autentyczność informacji jest poddana w wątpliwość.
Ogarnięty szumem informacyjnym odbiorca stoi przed poważnym dysonansem i
w zasadzie nie może z całą pewnością stwierdzić, co jest prawdą, a co
fake newsem.

 

Warto w tym miejscu zwrócić uwagę, że we współczesnym społeczeństwie
informacyjnym w towarem stają się dane i informacje. Niemożliwe jest
również oddzielenie człowieka od dostępu do informacji, choć w systemach
totalitarnych podejmowane są tego typu próby.

 

Sporym zagrożeniem jest zjawisko szumu informacyjnego. Duża ilość
podmiotów przekazujących lub udostępniających informacje uniemożliwia
skuteczne wykrycie faktu tzw. fact checking. W tej sytuacji istnieje
uzasadniona obawa, że pluralizm na rynku medialnym może zostać w łatwy
sposób wykorzystany w celu faktycznego odcięcia odbiorcy od rzetelnej
informacji, nawet przy założeniu nieświadomości samych mediów i ich
przedstawicieli, co do procesu, w którym uczestniczą̨.

 

Z drugiej strony istnieje również ryzyko świadomego uczestnictwa mediów
w tego typu procederze. Przemawiać może za tym i znacząco temu sprzyjać
koncentracja wielu tytułów w rękach jednego podmiotu -- czyli dążenie do
monopolizacji rynku lub jego istotnego segmentu.

 

Jeszcze innym elementem szumu informacyjnego jest celowe wprowadzanie
odbiorcy w błąd poprzez zatajanie przed opinią publiczną istotnych
informacji przy jednoczesnym rozpowszechnianiu treści nieistotnych albo
błahych dla określonego tematu lub też wyszukiwanie tzw. tematów
zastępczych, które mają za zadanie odwrócić uwagę opinii publicznej od
wydarzeń, które mają zostać zatajone lub zmarginalizowane.

 

Nie ulega zatem wątpliwości, że przedstawione wyżej techniki wchodzące w
skład kampanii dezinformacyjnych są szkodliwe nie tylko dla
społeczeństwa, ale administracji państwowej. Skutkiem rozpowszechniania
fake newsów i trafiających na podatny grunt kampanii dezinformacyjnych
jest chaos informacyjny i próba antagonizowania poszczególnych grup
społecznych.

 

Analitycy Ordo Iuris w swojej monografii na temat dekoncentracji mediów
„Funkcjonowanie Rynku Medialnego w Polsce i innych wybranych Państwach
Europejskich" zwracają uwagę, że nieprawdziwe informacje istotnie
zniekształcają rzeczywistość, a ich negatywne skutki często bywają
nieusuwalne. Zantagonizowane społeczeństwo, w którym coraz wyraźniejsze
są podziały, znacznie łatwiej ulega kolejnym manipulacjom wewnętrznym i
zewnętrznym.

 

W kontekście mechanizmu bańki filtrującej raz jeszcze wróćmy do blokady
konta Donalda Trumpa w mediach społecznościowych. O realnym zagrożeniu
związanym z nadużywaniem potęgi algorytmów i możliwości zamknięcia
obywateli w bańce filtrującej świadczą chociażby wydarzenia, które
rozegrały się w kontekście ostatnich wyborów prezydenckich w USA.
Wówczas Twitter i Facebook oznaczyły jako „mylący i wprowadzający w
błąd" wpis prezydenta USA Donalda Trumpa, w którym sugerował on m.in.,
że głosowanie korespondencyjne prowadzi do „oszustwa". Chodziło o wpis
krytykujący decyzję Sądu Najwyższego w USA, wydłużającą termin
przyjmowania głosów oddanych korespondencyjnie w stanach Pensylwania i
Karolina Północna do trzech dni po zamknięciu lokali wyborczych. Trump
przekonywał, że decyzja ta pozwoli na „szerzenie się oszustwa" i jest
„bardzo niebezpieczna".

 

Tymczasem Twitter oflagował wpis URZĘDUJĄCEGO jeszcze prezydenta USA,
jako „bezpodstawny" i „mylący". Co więcej, serwis zablokował możliwość
przesyłania tweeta dalej, dopuszczając jedynie jego cytowanie. Tego typu
przypadków w kontekście wpisów Donalda Trumpa było w czasie kampanii
wyborczej i już po jej zakończeni znacznie więcej.

 

Co ciekawe internauci w USA znaleźli proste rozwiązanie na stosowaną
wówczas na Twitterze cenzurę. Chcąc uchronić się przed ograniczeniem
zasięgów wpisów użytkownicy Twittera pisali rzeczy odwrotne do
zamierzonych i samemu dodawali twitterowe ostrzeżenie: „Oficjalne źródła
stwierdziły, że jest to fałszywe i mylące". Dopisek taki można znaleźć w
przypadku wielu wpisów politycznych, ostatnio na przykład w szeregu
tweetów dotyczących wyborów w Stanach Zjednoczonych.

 

Jest to jednak tylko częściowe rozwiązanie poważnego problemu.
Długotrwałe funkcjonowanie w bańce informacyjnej prowadzi do negowania
wszystkiego, co wykracza poza jej ramy. Z tego typu sytuacją spotkała
się chociażby utytułowana zawodniczka MMA, a ostatnio aktorka znana z
serialu „The Mandalorian" Disneya -- Gina Carano. Podpadła ona
internautom, za otwarte wyrażanie poglądów na temat ruchu Black Lives
Matter, walki o prawa osób LGBT+, czy wyborów prezydenckich w Ameryce.
Warto dodać, że chodziło o dość konserwatywne poglądy i dość kąśliwe
uwagi pod adresem Demokratów. Czarę goryczy przelał wpis o treści:
„Demokraci teraz rekomendują, abyśmy wszyscy zaczęli nosić także opaski
na oczy oprócz masek, żebyśmy nie mogli zobaczyć co tak naprawdę się
dzieje." -- napisany w kontekście oskarżeń o wyborcze nieprawidłowości w
USA.\
 

Władze Disneya zalała fala petycji z żądaniami usunięcia aktorki z
obsady serialu, a na Twitterze powstał nawet hashtag #FireGinaCarano, w
którym nietrudno doszukać się dosadnych przykładów funkcjonowania w
internecie hejtu i szerzenia mowy nienawiści.

 

W tym miejscu warto przeprowadzić kolejny eksperyment myślowy. Wystarczy
przez najbliższych kilkanaście dni kliknąć 3-4 razy w oferty
sponsorowane wyświetlane w tzw. newsfeedzie (istotne są także kliknięcia
„lubię to" oraz udostępnienia). Z każdym kolejnym kliknięciem wpisów
komercyjnych i sponsorowanych będzie przybywać lawinowo. Najpierw będzie
się to działo kosztem wpisów naszych dalszych znajomych, później (w
zależności od czasu trwania eksperymentu) dotknie również najbliższych.
Podobny test prowadził kilka lat temu dziennikarz „Wired". Dość szybko
doszedł on do poziomu, w którym na jego facebookowym kanale
informacyjnym wyświetlały się praktycznie same oferty sponsorowane, a
jego newsfeed przypominał społecznościowy śmietnik.

 

Tak w praktyce działa bańka filtrująca. Jeżeli w oparciu o jej
mechanizmy kształtujemy światopogląd i wiedzę o otaczającym nas świecie,
może się okazać, że na własne życzenie stworzyliśmy sobie alternatywną
rzeczywistość -- Matrix, z którego może już nie być wyjścia.

 

W tym miejscu warto postawić kolejne pytanie badawcze: Czy nawet
krytyczne opinie i niepochlebne uwagi o działalności podmiotów
funkcjonujących na rynku medialnym są dopuszczalną częścią debaty
publicznej?

 

Odpowiadając na powyższe pytanie warto zwrócić uwagę, że próba
całkowitego wyeliminowania krytycznych uwag o działalności
poszczególnych podmiotów na rynku medialnym nosi znamiona budowania
swego rodzaju bańki filtrującej (ang. filter bubble) i przeniesienie
tego mechanizmu do przestrzeni debaty publicznej.

 

Termin filter bubble został wprowadzony w 2010 roku przez internetowego
aktywistę Eli
Parisera[[\[1\]]]{.wixui-rich-text__text
style="text-decoration:underline;"}, który ostrzega, że „użytkownicy
funkcjonując w „bańkach informacyjnych" mają blokady na nowe pomysły,
obiekty i ważne informacje". Według niego użytkownicy są odizolowani od
informacji, która nie zgadza się z ich punktem widzenia.

 

Bańka filtrująca jest efektem spersonalizowanego wyszukiwania, gdzie
użytkownik nie ma możliwości zobaczenia wszystkich wyników wyszukiwania
(na przykład w internetowej wyszukiwarce), a tylko te które „chciałby
zobaczyć." W podobny sposób tworzone są spersonalizowane „inteligentne
kanały informacyjne" sieci społecznościowych, które domyślnie zastąpiły
wydarzenia chronologiczne na Facebooku, Twitterze itp. Algorytm
filtrowania opiera się na informacji o lokalizacji użytkownika, czy
historii jego wyszukiwań. Inteligentne kanały informacyjne sieci
społecznościowych uwzględniają reakcje na posty, wyłączając domyślnie z
następnych przeglądów te posty, na które użytkownik poprzednio nie
zareagował. Od dnia 4 grudnia 2009 Google „personalizuje" wszystkich
użytkowników, ale można korzystać z „wyszukania zaawansowanego»
(advanced search) z samodzielnie ustawionymi filtrami. Istnieją
wyszukiwarki, gdzie spersonalizowane wyszukiwanie jest niemożliwe (na
przykład DuckDuckGo). W ustawieniach Facebooka można zmienić
„inteligentny kanał informacyjny" na chronologiczny, ale w następnej
sesji ustawienia zostaną przywrócone do „inteligentnej
taśmy".[[\[2\]]]{.wixui-rich-text__text
style="text-decoration:underline;"}

 

Przy założeniu poszanowania wolności słowa i wolności prasy na zasadach
równych zarówno dla potężnych koncernów medialnych, jak i indywidualnych
dziennikarzy i użytkowników serwisów społecznościowcyh, wszelkie próby
ograniczenia możliwości wymiany opinii i poglądów w mediach
społecznościowych winny budzić uzasadnione obawy.

 

Podsumowanie:

 

Nawet krytyczne opinie i niepochlebne uwagi o działalności podmiotów
funkcjonujących na rynku medialnym, a także dotyczące kwestii
politycznych i światopoglądowych należy uznać za dopuszczalną część
debaty publicznej, o ile nie noszą one znamion zorganizowanej kampanii
dezinformacyjnej.

 

 

W kontekście suwerenności informacyjnej szczególnie istotny jest także
wątek dotyczący funkcjonowania algorytmów oraz ich wykorzystywania w
celu pozyskania cennej wiedzy o potencjalnych wyborcach. W dzisiejszych
czasach jest już regułą, że sztaby zamawiały, zamawiają i będą zamawiać
różne sondaże i badania opinii. O ile jednak w erze przedinternetowej
oraz czasach raczkujących mediów społecznościowych, ich potencjał
pozostawiał jeszcze wiele do życzenia. O tyle już w czasach BigData,
wraz z wykorzystaniem potencjału sztucznej inteligencji i technik
analizy behawioralnej przewidywanie wyniku wyborów nie już wcale tak
skomplikowane, a uzyskane w ten sposób wyniki okazują się znacznie
bardziej precyzyjne, niż jakiekolwiek badania opinii prowadzone
tradycyjnymi (a może nawet już archaicznymi) metodami.

 

Musimy mieć świadomość, że w internecie dostępne są potężne bazy danych
zawierające mnóstwo informacji na temat samych wyborców. To
skomplikowane analizy wskazujące kim jesteśmy, jakie mamy
zainteresowania i pasje, a także jakie są nasze oczekiwania w stosunku
do polityków. To właśnie w ten sposób można stworzyć niezwykle skuteczną
kampanię wyborczą, która może być modyfikowana dzięki tzw.
mikrotargetowaniu. Dzięki takiej prostej sztuczce, każdy potencjalny
wyborca w różnych częściach kraju może słyszeć dokładnie to, co chce
usłyszeć. Zdaje się, że z próbą tego prowadzenia tego typu kampanii
mieliśmy w przypadku Rafała Trzaskowskiego, który inne przesłanie i inne
wartości lansował na zachodzie kraju, a zupełnie co innego mówił na
wschodzie. W jednym miejscu pozował na nowoczesnego kosmopolitę, w
drugim natomiast starał się uchodzić za tradycjonalistę.

 

Cały mechanizm działa dokładnie tak, jak dobierane są w internecie
reklamy. Czy to nie zastanawiające, że zawsze, kiedy szukamy jakiegoś
produktu, już po chwili widzimy reklamy z ofertą sklepów, a nawet
konkretnych producentów? Przeniesienie tych działań na realia kampanii
wyborczej naprawdę są w stanie wywołać spore zamieszanie.

 

Gdy do tak sprofilowanego użytkownika dodamy jeszcze potencjał kryjący
się w mechanizmie filter bubble czyli omówionej we wcześniejszej części
niniejszej analizy „bańki filtrującej" otrzymamy gotowe narzędzie to
kreowania wizerunku politycznego i programowania wyborcy.

 

W wyniku działania algorytmu użytkownik internetu widzi tylko wcześniej
wyselekcjonowane treści, które zostały dobrane specjalnie dla niego na
podstawie analizy behawioralnej i danych o samym użytkowniku. W tej
kwestii ważna jest na przykład lokalizacja, najczęściej wpisywane w
wyszukiwarkę frazy, a nawet historia odwiedzanych stron. W zasadzie jest
to dobry temat na osobny tekst. W skrócie taka informacyjna bańka
powoduje, że użytkownik skutecznie zamknięty jest klatce złożonej z
wpisów, filmów i tekstów, które są zbieżne z jego światopoglądem. Nie ma
możliwości poszerzenia swoich horyzontów i poznania drugiej strony
medalu. Po pewnym czasie przestaje sobie nawet zdawać sprawę z tego, że
„medal ma dwie strony".

 

Musimy też wiedzieć, że poza ogólnodostępnymi danymi na nasz temat
istnieją całe bazy danych, które po prostu można kupić. To jest dopiero
kopalnia wiedzy na nasz temat. Poza danymi kontaktowymi można na
przykład wejść w ten sposób w posiadanie historii naszych zakupów. Kto
oglądał dystopijny serial „Westworld" wie, jak cenny jest to towar na
współczesnym rynku. Profesor Shoshana Zuboff z Harwardu określa to
mianem „kapitalizmu inwigilacji".

 

Każda informacja, którą pozostawiamy w sieci, każde słowo, ruch śledzony
jest przez miliony algorytmów, które tworzą nasz cyfrowy portret,
decydują o tym, co widzimy, z kim się komunikujemy, co czytamy i jakie
decyzje podejmujemy.

 

W ten sposób dochodzimy do kluczowej kwestii. Nawet, jeśli z aktualnych
badań wynika, że jeden lub drugi kandydat wysuwa się na prowadzenie,
przewagę można zniwelować odpowiednio prowadząc kampanię. Oczywiście
cały czas wykorzystywane są także wszelkie mechanizmy propagandowe i
dezinformacyjne. Włączenie ich do działań kampanijnych prowadzonych za
pośrednictwem internetu powoduje, że kampania przy relatywnie niskich
nakładach okazuje się niezwykle skuteczna. Nie muszę zatem mówić, co
dzieje się, gdy nakłady na tego typu działania są wysokie.

 

W związku z powyższym można zaryzykować postawienie tezy, że o wyniku
wyborów nie decyduje już obecnie w tak dużym stopniu program partyjny
(na przykład walczący o prezydenturę z Andrzejem Dudą Rafał Trzaskowski
zaprezentował elementy swojego programu w zasadzie dopiero na kilka dni
przed wyborami), lecz właśnie marketing polityczny, a zwłaszcza
odpowiednio wykreowany wizerunek medialny danego polityka.

 

Dziś nie ulega wątpliwości, że media społecznościowe w dość krótkim
czasie stały się kluczowym elementem politycznej rozgrywki. Dla sporej
grupy internautów to właśnie Facebook, Twitter lub Instagram są głównym
źródłem informacji o kulturze, sporcie, sytuacji w kraju, na świecie, a
także... o polityce. Już przy wyborach prezydenckich w USA z 2016 roku
część ekspertów i analityków przekonywała, że bez wykorzystania social
mediów w kampanii i zaangażowania w internecie zwolenników Donalda
Trumpa, nie miałby on szans na prezydenturę. Polityczna konkurencja
szybko jednak dodała dwa do dwóch i szybko pozbierała się po porażce.
Dość oczywiste jest, że Dolina Krzemowa już od lat jest zdominowana
przez lewicę i środowiska liberalne, a media społecznościowe nie
stanowią w tej kwestii wyjątku. Przykłady oskarżeń kierowanych pod
adresem Facebooka czy Twittera w sprawie cenzurowania nie tylko
prawicowych polityków, ale także konserwatywnych komentatorów,
dziennikarzy oraz celebrytów można mnożyć godzinami. Sporym echem odbiła
się także sprawa ograniczenia widoczności w mediach społecznościowych z
pewnością niewygodnego dla Demokratów artykułu na temat interesów syna
Joe Bidena.

 

Republikanie mówią wprost o cenzurze politycznej i winę zrzucają na
treść Sekcji 230, która stanowi fragment Ustawy o Przyzwoitości w
Komunikacji z 1996 roku. Projekt zmian ustawy zapewniającej
społecznościowym gigantom zgłaszał w 2020 roku amerykański Departament
Sprawiedliwości i popierali Republikanie. Z czasem jednak o sprawie
zrobiło się dziwnie cicho... A trzeba wiedzieć, że to właśnie ten zapis
chronił przez lata właścicieli portali internetowych przed
odpowiedzialnością prawną za treści publikowane w mediach
społecznościowych przez strony trzecie.

 

Ze względu na skalę zjawiska giganci social mediów sięgnęli po potęgę
algorytmów, a to z kolei doprowadziło to do sytuacji, w której wolność
słowa (chroniona w USA na mocy konstytucji) okazywała się jedynie
fikcją. Klauzula zawarta w Sekcji 230 dała mediom społecznościowym
możliwość usuwania (chronionych przez pierwszą poprawkę) treści lub
drastycznego ograniczania ich zasięgów, jeśli operatorzy danego portalu
społecznościowego uznaliby go za obsceniczny, groźny lub obraźliwy.
Warunek? Ograniczanie dostępu do tego typu treści miałoby odbywać się „w
dobrej wierze". Dość szybko zaczęto jednak tej możliwości nadużywać. A
skutki tego procederu obserwujemy do dziś.

 

Z badania Mediapanel za maj 2022 opracowanego prze PBI/Gemius wynikało,
że średnio dziennie z internetu korzysta 25,5 mln osób. Choć oczywiście
nie wszyscy z tej grupy mają czynne prawo wyborcze, grupa docelowa i tak
pozostaje ogromna. A co z niepełnoletnimi użytkownikami sieci? Oni
również stanowią łakomy kąsek dla partyjnych spin doktorów. Co prawda
osoby poniżej 18 roku życia jeszcze nie głosowały w wyborach, ale kiedyś
przecież będą -- a to oznacza, że jest jeszcze trochę czasu, żeby
przygotować pod to głosowanie podatny grunt. Resztą zajmą się algorytmy.

 

W celu zrozumienia powagi sytuacji, warto jest spróbować odpowiedzieć na
proste pytanie. Zastanawiając się nad tym, jakie informacje na swój
temat udostępniamy różnym firmom i stronom trzecim klikając „lubię to"
lub udostępniając poszczególne treści w mediach społecznościowych -
zapewne w pierwszej chwili uznamy, że są to nic nie znaczące dane.
Najczęściej w tym kontekście pojawia się argument, że „nie mamy nic do
ukrycia". Nic bardziej mylnego. To właśnie na podstawie tych z pozoru
nic nie znaczących danych algorytmy tworzą nasze profile psychologiczne
i behawioralne. To z kolei umożliwia wielkim koncernom, firmom, a także
partiom politycznym poznanie naszych upodobań... i to w skali globalnej.
Poznanie preferencji użytkownika to jednak zaledwie pierwszy krok.
Następnym jest wykorzystanie tej wiedzy w opracowaniu szytych na miarę
kampanii socjotechnicznych, dzięki którym możliwe będzie wpływanie na
podejmowane przez nas decyzje. Każdy, kto zastanawiał się w sklepie nad
wyborem produktu X lub Y powinien doskonale wiedzieć, co mam na myśli.
Warto zadać sobie pytanie, na ile świadome są dokonywane przez nas
codzienne wybory, a na ile jest to wypadkowa kampanii marketingowych i
socjotechnicznych sztuczek, na które jesteśmy niezwykle podatni.

 

Nie da się ukryć, że żyjąc w czasach internetu, jesteśmy w sporym
zakresie zależni od wszechobecnych algorytmów. Choć do niedawna była to
koncepcja rodem z filmów science-fiction, dziś rozwiązania te pozwalają
na dostarczanie treści dostosowanych do naszych zainteresowań i niestety
grozi zamknięciem w bańce informacyjnej. Każda informacja, którą
pozostawiamy w sieci, każde słowo, ruch śledzony jest przez miliony
algorytmów, które tworzą nasz cyfrowy portret, decydują o tym, co
widzimy, z kim się komunikujemy, co czytamy i jakie decyzje podejmujemy.

 

Największy problem polega na tym, że o ile sami nie doceniamy wartości
danych na nasz temat -- nie oznacza to, że są one bezwartościowe. Są one
bowiem kluczowe dla biznesu i środowisk politycznych. Praktycznie z dnia
na dzień zostaliśmy sprofilowani i z konsumentów zmieniliśmy się w
towar. Szczegóły tego procesu opisuje dokładnie profesor Harvardu
Shoshana Zuboff w książce „Wiek kapitalizmu inwigilacji", a w sposób
bardziej przystępny popkulturowo ukazuje serial „Westworld".

 

Czy tego chcemy czy nie, dziś musimy liczyć się z tym, że praktycznie w
każdej chwili jesteśmy inwigilowani, a każdy nasz ruch w sieci jest pod
stałą kontrolą. Kawałek po kawałku algorytmy uczą się naszych zachowań i
składają nasz behawioralny model.

 

Big data, czyli przetwarzanie ogromnych ilości danych, wkracza w kolejne
dziedziny i branże -- od badań z zakresu fizyki, przez ekonomię, po
psychologię czy medycynę. Warto jednak pamiętać, że z pomocą tych
właśnie technik można również z zadziwiającą precyzją badać nastroje
społeczne i preferencje nie tyle złożonych grup, lecz nawet pojedynczych
osób. Skoro technologię tego typu można wykorzystywać do analizowania i
przewidywania wyników wyborów, zasadne wydaje się również pytanie, czy
te same działania można wykorzystać do wpływania na ich wyniki...

 

Zajmujący się tymi kwestiami naukowcy nie mają już dziś wątpliwości, że
masowa analiza danych z pomocą sztucznej inteligencji i innych
skomplikowanych metod pozwala obecnie już dość dokładnie przewidzieć
wynik wyborów i maksymalnie skutecznie oddziaływać na wyborców.

 

Zainteresowane tego typu działaniami podmioty w zasadzie bez trudu mogą
dotrzeć do dostępnych publicznie w internecie baz danych z informacjami
na temat wyborców. Znajdziemy tam sporo cennych informacji od tego, kim
są, jakie mają preferencje, po oczekiwania od polityków, którym w
najbliższych kampaniach będzie trzeba sprostać.

Analiza tych danych możliwa jest dzięki różnym metodom eksploracji
danych, technikom uczenia maszynowego oraz technikom ekonometrycznym.
Korzystając z tych technik można bez większego trudu opracować najlepszą
kampanię wyborczą i prowadzić ją między innymi z tzw.
mikrotargetowaniem.

 

To właśnie mikrotargetowanie pozwala opracować możliwie najlepiej
dopasowaną do indywidualnych potrzeb wersję kampanii wyborczej. Oznacza
to, że różne osoby mogą otrzymać różne warianty tej samej kampanii.
Każdy zobaczy dokładnie to, co będzie chciał zobaczyć/usłyszeć od
polityka lub to, co partia będzie chciała pokazać. To nic innego, jak
zamknięcie wyborców w bańce informacyjnej na sterydach, wspieranej przez
sztuczną inteligencję.

 

Model mikrotargetowanej kampanii wyborczej:

1.  Określenie grupy odbiorców o danych preferencjach

2.  Przygotowanie treści dopasowanych pod konkretne preferencje grupy
    docelowej (nawet pojedynczego wyborcy)

3.  Udostępnienie treści wyborczych na zasadach zbliżonych do targowania
    reklamy internetowej.

4.  Potencjalny wyborca widzi jedynie te treści, które zostały
    dopasowane do jego profilu behawioralnego.

 

Skąd zatem poszczególne firmy i instytucje czerpią te wszystkie dane na
nasz temat? Okazuje się, że źródeł jest naprawdę sporo. Na przykład ze
spisów powszechnych można wyciągnąć informacje na temat dochodów,
wykształcenia, liczby dzieci lub pochodzenia etnicznego obywateli. Gdy
dodamy do tego informacje z mediów społecznościowych, które można
analizować pod kątem konkretnych słów kluczowych lub fraz otrzymujemy
niezwykle cenny materiał źródłowy. Należy podkreślić, że dane tego typu
są praktycznie ogólnodostępne i w zasadzie darmowe. Kolejny stopień
wtajemniczenia stanowią płatne bazy danych dotyczące poszczególnych
preferencji konsumentów. Tam znajdziemy m.in. numery telefonów, maile,
dane o hipotekach oraz historiach zakupów. A to jeszcze nie wszystko. Do
tego dochodzą jeszcze dane gromadzone bezpośrednio przez partie, na
przykład o ludzi przekazujących darowizny lub wspierających działania
partii w ramach wolontariatu. Nie należy zapominać również o różnego
rodzajach newsletterach i listach mailingowych. Mając dostęp do tego
typu danych, przy wykorzystaniu odpowiednich narzędzi analitycznych
można sprawdzić, czy dany wyborca częściej otwiera maile dotyczące
podatków, praw człowieka, czy sądownictwa. Wiedza na ten temat pozwala
następnie dobrać dla takiej osoby odpowiednio dopasowane treści.

Czy jest zatem możliwe, że konkretny polityk lub partia osiąga wyborczy
sukces dzięki danym gromadzonym z internetu? To bardzo ryzykowna
diagnoza. Gdyby dostęp do tego typu technologii miała wyłącznie jedna
partia polityczna w obrębie danego kraju, można byłoby zaryzykować
stwierdzenie, że faktycznie tak właśnie się dzieje. Musimy jednak
pamiętać o tzw. czynniku ludzkim.

 

Niezależnie od tego, jak skuteczna lub nieskuteczna jest kampania -- to
nie dane wygrywają wybory. To nie dane idą do urn i oddają głos.
Doskonale wiemy, że nie od dziś w kampaniach wyborczych używa się
różnego rodzaju zabiegów socjotechnicznych, a wizerunek polityków często
kreowany jest właśnie na podstawie badania opinii. To jeden z filarów
kampanii PR. Od lat politycy i ich sztaby zamawiali i zamawiają sondaże.
One też wyborów nie wygrywały, nie wygrywają i nie będą wygrywały. Jeśli
jednak obudujemy to wszystko odpowiednią socjotechniką i dodamy do tego
zasady wywierania wpływu opisane przez Roberta Cialdiniego, otrzymamy
potężne narzędzie do sterowania nastrojami potencjalnych wyborców i
przed wrzuceniem głosu do urny wyborczej staniemy przed podobnym
dylematem, jak przywołany już przeze mnie przykład ze sklepu. Czym
kierujemy się wybierając produkt z niebieską etykietą, a czym z
czerwoną? Czy jesteśmy w stanie przebić się przez otaczająco nas bańkę
informacyjną? Na te pytanie każdy musi odpowiedzieć sobie indywidualnie.

 

Nie ulega jednak wątpliwości, że obok programu partii, wizerunek
ugrupowania oraz poszczególnych polityków jest tym, co wyróżnia
poszczególne formacje na scenie politycznej. Coraz częściej to właśnie
wizerunek polityczny, a nie koncepcje zawarte w programie wyborczym
decydują o poparciu wyborców i głosie oddanym w wyborach.

 

Co ciekawe, niczym bumerang wraz z wyborami wraca debata dotycząca
bezpieczeństwa w internecie i prawa do prywatności. Najbardziej
szokujące jest to, że w ciągu tych pięciu lat, w kwestii świadomości
użytkowników niestety niewiele się zmieniło. Informacje dotyczące
naszych poglądów, preferencji politycznych, to nie jest jakaś tajna
wiedza, którą ktoś podstępnie nam wykrada, ale są to najczęściej dane,
które użytkownicy często sami wrzucali na swoje profile. Wystarczy
przejrzeć chociażby facebookowe profile swoich znajomych z dnia
ostatnich wyborów prezydenckich. Spora część z nich zamieściła tego dnia
wpis nie pozostawiający złudzeń w kwestii swoich wyborczych preferencji.
Wyborcy Rafała Trzaskowskiego pisali na przykład: „Trzask! I głos
oddany", albo „Trzasnęło przy urnie". Z kolei wyborcy Andrzeja Dudy
bardzo często wrzucali po prostu zdjęcie karty wyborczej (na wielu z
nich było wyraźnie widać, w którym miejscu postawiono „krzyżyk").

 

Choć w dzisiejszych czasach wydaje się to nieprawdopodobne, wiele osób
nadal stara się nie zauważać, że to właśnie media społecznościowe stały
się obecnie areną działań propagandowych praktycznie na całym świecie.
Dane, zarówno te jawne, jak i tajne często są dosłownie na wyciągnięcie
ręki, a brak świadomości realnego zagrożenia powoduje, że wielu
użytkowników internetu udostępnia informacje, które jeszcze
kilkadziesiąt, a nawet kilkanaście lat temu uzyskać było niezwykle
trudno.

 

Zespół CERT.GOV.PL regularnie ostrzega, że zarówno media
społecznościowe, jak i cały internet, są chętnie wykorzystywane z jednej
strony do wspomagania konwencjonalnych działań militarnych i
wywiadowczych, a z drugiej właśnie do celów propagandowych i szeroko
pojętej dezinformacji.

 

 

W tym miejscu należy postawić pytanie, dlaczego taki stan rzeczy może
być niebezpieczny dla użytkowników mediów społecznościowych, a zwłaszcza
wyborców. Odpowiedzi na to pytanie nie musimy wcale szukać zbyt
daleko...

 

Wróćmy na chwilę do roku 2018. Wówczas na całym świecie zrobiło się
głośno o brytyjskiej firmie konsultingowej Cambridge Analytica
zajmującej się m.in. marketingiem politycznym. Z pozoru nic
nadzwyczajnego, gdyby nie fakt, że wiodącym elementem strategii całej
firmy było wykorzystanie mechanizmów analizy behawioralnej użytkowników
mediów społecznościowych. Konkretnie chodziło o profilowanie
użytkowników pod kątem ich wyborczych preferencji. Ta wiedza natomiast
dawała potężne możliwości wpływania na ich późniejsze polityczne decyzje
na niezliczonych płaszczyznach. Począwszy od możliwości stworzenia
programu wyborczego i kandydata, który mówiłby tylko to, co wyborcy
chcieliby usłyszeć, a skończywszy na możliwości dodarcia z przekazem do
wszystkich osób o zbliżonych do tak wykreowanego kandydata poglądach.

 

Główny problem afery Cambridge Analytica było to -- i na tym skupiły się
media -- że dane milionów zwykłych użytkowników bez ich wiedzy trafiły
do prywatnej firmy. Tymczasem był to jeden z najbardziej spektakularnych
przykładów na absolutny brak świadomości użytkowników mediów
społecznościowych. Nie jest żadnym odkryciem, że różne aplikacje
pozyskują nasze dane, tymczasem użytkownicy wciąż zachowują się
niezwykle nieostrożnie. Podsycani wewnętrzną potrzebą wirtualnego
ekshibicjonizmu wrzucają do sieci wiele informacji na swój temat
twierdząc przy tym, że „nie mają nic do ukrycia".

 

Okazuje się jednak, że „nic do ukrycia" to w rzeczywistości niezwykle
cenne danymi, którymi nie pogardziłoby wiele firm i organizacji
politycznych. Na tym robi się biznes, z tego korzysta świat wielkiej
polityki, zwłaszcza w kontekście wyborów.

 

Będące już na wyciągnięcie ręki dane, ocierające się niekiedy skalą o
Big Data , są w dzisiejszym świecie niezwykle łakomym kąskiem. Za sprawą
afery wokół Cambridge Analytica, po raz kolejny wróciła debata dotycząca
bezpieczeństwa w internecie i prawa do prywatności. Dla wielu
użytkowników mediów społecznościowych szokujące było to, że informacje
dotyczące ich poglądów, preferencji politycznych, to nie była tajna
wiedza, którą ktoś podstępnie ukradł, ale były to dane, które często
sami wrzucali na swoje profile. Eksperci zajmujący się
cyberbezpieczeństwem słusznie podkreślali, że działania Cambridge
Analytica nie ocierały się o żadną „czarną magię". Był to współczesny
marketing wykorzystujący potencjał profilowania internautów.

 

W tym miejscu warto odwołać się do prostego eksperymentu. W wyszukiwarce
internetowej należy wpisać kilka dowolnych słów (mogą to być nazwy
owoców, jakieś produkty codziennego użytku, lub nawet tytuły książek).
Procedurę można powtórzyć po kilku minutach, a następnie wrócić do
przeglądania stron internetowych. W pewnym momencie reklamy na portalach
i w mediach społecznościowych oraz specjalne teksty sponsorowane zaczną
coraz bardziej odpowiadać wynikom wyszukiwania, a tym samym naszym
preferencjom.

 

Teraz wyobraźmy sobie, jak proste jest przeniesienie tego mechanizmu na
marketing polityczny i wykorzystanie zbieranych niemal zewsząd mniej lub
bardziej legalnie danych do opracowywania analiz behawioralnych
potencjalnych wyborów, a także testowania reakcji na zmiany na przykład
w wizerunku kandydata, jego programie, lub strategii. Możliwość
gromadzenia danych na ten temat oraz monitorowania przebiegu
skuteczności lub nieskuteczności kampanii, praktycznie w czasie
rzeczywistym to jeden z największych przełomów w marketingu politycznym.

 

Opisany wyżej mechanizm to zaledwie jeden z przykładów wykorzystania
potencjału mediów społecznościowych w kontekście kampanii wyborczej. Gdy
dodamy do tego jeszcze cały wachlarz metod propagandowych i
dezinformacyjnych otrzymujemy mieszankę iście wybuchową.

 

W tym miejscu warto pochylić się nad zagrożeniem użycia w kampanii
wyborczej tysięcy sztucznych kont obsługiwanych przez specjalnie
opracowane w tym celu boty. W tym właśnie kontekście całkiem uzasadnione
jest stwierdzenie, że internetowy trolling to już przeżytek. Nie chodzi
jednak o to, że mechanizm trollingu zanika -- wręcz przeciwnie. On
ewoluuje. Zamiast etatowych siewców propagandy i fake newsów, do gry
wchodzi oprogramowanie automatyzujące cały proces i powodujące w
konsekwencji, że skala dezinformacji może być znacznie większa, przy
jednoczesnym obniżeniu kosztów całego procederu. Gdy do tego dodamy
jeszcze informacje o opartych na sztucznej inteligencji technologiach
przetwarzania tekstu, mamy już obraz skali zagrożenia. Nie jest to wcale
science-fiction. Na przykład Associated Press wykorzystuje już od
pewnego czasu depesze wygenerowane przez komputerowy program. Problem
pojawia się jednak wtedy, gdy zdolny generować treści będące w zasadzie
nie do odróżnienia od tekstu dziennikarskiego oprogramowanie i boty
zostaną wykorzystane w celu manipulacji i dezinformacji. Groziłby nam
wówczas zalew fake newsami na skalę, której dotąd nawet nie
przewidywano. W połączeniu z tzw. sztucznymi kontami za którymi stoją
armie botów nadzorowane jedynie przez „czynnik białkowy" -- człowieka,
zagrożenie jest całkowicie realne.

 

W tym miejscu nie sposób nie wspomnieć o aplikacji, która w ostatnim
czasie wywołała ogromne zamieszanie na całym świecie. FaceApp, bo o niej
mowa, daje możliwość modyfikowania wprowadzanych do niej zdjęć dzięki
wykorzystaniu sztucznych sieci neuronowych. Zmianie może ulegać wygląd
(kolor włosów, okulary, zarost), wiek, a nawet płeć osób widocznych na
zdjęciach.

 

Wraz ze wzrostem zainteresowania samą aplikacją, pojawia się coraz
więcej ostrzeżeń przed bezrefleksyjnym udostępnianiem swoich zdjęć.
Niewinna z pozoru zabawa i rozrywka kryje bowiem wiele zagrożeń. Jednym
z pierwszych argumentów podnoszonych przez ekspertów ds.
cyberbezpieczeństwa jest rosyjski rodowód samej aplikacji -- serwery
twórców apki znajdują się w... Petersburgu. Kolejnym, znacznie
poważniejszym zagrożeniem jest niezwykle niejasna polityka prywatności.

 

Czym może grozić dostęp do milionów zdjęć internautów korzystających z
tego typu aplikacji? Jednym z kluczowych zagrożeń w tym kontekście jest
możliwość wykorzystania zarówno samych zdjęć, jak i możliwości ich
dowolnego przerabiania i wprowadzania zmian w wizerunku do tworzenia
całej armii sztucznych kont, wykorzystywanych na szeroką skalę w
internetowym trollingu i machinie dezinformacji.

 

Podsumowanie:

 

Choć opisane powyżej mechanizmy to zaledwie wierzchołek góry lodowej w
kontekście zagrożeń, z którymi należy się zmierzyć w mediach
społecznościowych, po raz kolejny staje się jasne, że kluczem do
odporności na dezinformację jest świadomość wszystkich użytkowników, a w
zasadzie świadomość każdego z osobna.

 

 

Choć może z pozoru wydaje się to błahe, podstawowa forma ochrony przed
cyberzagrożeniami i dezinformacją powinna wiązać się także, a może nawet
przede wszystkim, z przestrzenią tak powszechną, jaką jest rozrywka. W
dobie internetu, to właśnie rozrywka w przestrzeni wirtualnej często
niesie ze sobą spore ryzyko i często staje się boczną furtką dla
cyberprzestępców oraz działań dezinformacyjnych czy propagandowych. Z
pozoru niewinne gry, serwisy społecznościowe lub strony internetowe mogą
gromadzić wrażliwe dane na temat użytkowników. Coraz częściej też, to
właśnie sami użytkownicy -- świadomie lub nieświadomie -- ujawniają w
sieci coraz więcej informacji na swój temat. Czym grozi tego typu
wirtualny ekshibicjonizm i gdzie leży granica pomiędzy rozrywką a
bezpieczeństwem? Odpowiedź na te pytania jest kluczem do świadomego
funkcjonowania w cyberprzestrzeni i budowania społeczeństwa
obywatelskiego o wiele bardziej odpornego na zagrożenia płynące z
cyberprzestrzeni.

 

Przy obecnej potędze mediów społecznościowych, wpadnięcie w pułapkę
rozrywki w przestrzeni wirtualnej jest tylko kwestią czasu. Wraz ze
swoim pojawieniem się na rynku Facebook, Twitter, a do niedawna także
komunikator Gadu-Gadu czy serwis Nasza Klasa, oferowały użytkownikom
praktycznie nieograniczone możliwości aktywnego funkcjonowania w
cyberprzestrzeni. To właśnie media społecznościowe dają nam możliwość
błyskawicznego kontaktu z osobami oddalonymi o setki tysięcy kilometrów.
Wypełniają nam wolny czas oferując różnego rodzaju gry, filmy lub
muzykę, a także dają nieograniczony dostęp do informacji (co
wykorzystuje się również w wojnie informacyjnej w celach kampanii
dezinformacji).

 

Wreszcie, media społecznościowe to potężne narzędzie promocji. Dziś nie
trzeba już płacić za ogłoszenia w prasie, dzwonić do znajomych czy
wysyłać setki e-maili. Użytkownicy mają wszystko dosłownie na
wyciągnięcie ręki, dostępne za pomocą kilku kliknięć. Pomimo
niewątpliwych korzyści wynikających z powszechnej dostępności nowych
technologii, a także mediów społecznościowych, coraz rzadziej zwraca się
uwagę na zagrożenia, które się z nimi wiążą -- a szczerze mówiąc, jest
ich całe mnóstwo. Problem polega na tym, że nowe technologie i nowe
media, dla współczesnego pokolenia przestały być zupełnie nowe, a co za
tym idzie coraz częściej zaczęto bagatelizować oczywiste zagrożenia
płynące z cyberprzestrzeni.

 

Wraz z rozwojem serwisów społecznościowych w internecie zapanował
wirtualny ekshibicjonizm. Jego realne konsekwencje obserwować będziemy
przez najbliższe dziesięciolecia.

 

Obserwowane wśród użytkowników mediów społecznościowych zjawisko tzw.
wirtualnego ekshibicjonizmu oznacza, że zostawiając za sobą cyfrowy ślad
dajemy osobom trzecim dostęp do wielu cennych danych, dzięki którym
można dowiedzieć się o internautach dosłownie wszystkiego: począwszy od
gustu muzycznego czy kulinarnego przez upodobania seksualne, aż po
zainteresowania i hobby, zwłaszcza te mogące stanowić zagrożenie dla
bezpieczeństwa kraju.

 

Nie ulega wątpliwości, że wizerunek danej osoby zależy od wielu
czynników takich jak na przykład ubiór, aparycja, zachowanie, a nawet
zainteresowania. Ogromny wpływ na nasz wizerunek ma także aktywność w
sieci. O ile świadomość możliwości odpowiedniego kreowania wizerunku
staje się powoli coraz powszechniejsza, o tyle nadal jeszcze wiele osób
nie zdaje sobie sprawy z oczywistej wręcz zależności -- udostępniane w
internecie treści nawet po ich usunięciu pozostawiają ślady. Gdy dziś
czytamy wpisy na forach internetowych lub sprawdzamy posty umieszczone
na łamach serwisów społecznościowych kilka, a nawet kilkanaście lat
temu, często ogarnia nas zażenowanie. Jest to jedynie wierzchołek góry
lodowej. Prawdziwe problemy mogą zacząć się, gdy treści te zobaczą nasi
obecni znajomi, koledzy i koleżanki z pracy a może nawet przyszły
potencjalny pracodawca\...

 

Czy podstawowe hasła społecznościowej rewolucji: „wolność, równość i
społeczność" możemy nadal uznawać za aktualne? Odpowiedź nie napawa
optymizmem. Wolność równość i akceptacja dla odmiennych poglądów
konkretnej społeczności obowiązują wyłącznie wobec tych, którzy wpisują
się odpowiednio w algorytmy poszczególnych mediów społecznościowych. Ci,
którzy mają inne zdanie i światopogląd są blokowani, kneblowani,
usuwani... W „Roku 1984" Orwella czytamy, że „kto rządzi przeszłością, w
tego rękach jest przyszłość; kto rządzi teraźniejszością, w tego rękach
jest przeszłość". Po latach słowa te okazały się prorocze i nic nie
straciły na swojej aktualności. Realizowany krok po kroku schemat
prowadzi do zamknięcia grup odbiorców w bańkach informacyjnych, które
niczym matrioszki zawierają w sobie kolejne bańki informacyjne. Nawet
przebicie jednej, nie gwarantuje już odzyskania pełni wolności w
internecie.

 

Tak powstają grupki zgadzających się ze sobą osób, które dostają tylko
takie informacje, które chcą usłyszeć i przeczytać. Wszystko inne
mogłoby wywołać poważny dysonans poznawczy i doprowadzić do rozchwiania
emocjonalnego. I tak według najnowszych badań tzw. cyfrowe dzieci śpią
coraz krócej przez FOMO -- lęk przed tym, że coś ominie je, gdy nie będą
przewijać palcem ekranu smartfona... I tak właśnie informacyjna bańka
rośnie z każdą chwilą. Czy kiedyś pęknie? To już zależy wyłącznie od nas
i kolejnych pokoleń.

 

[[\[1\]]]{.wixui-rich-text__text
style="text-decoration:underline;"} Por. E. Pariser, Fun facts from the
new Facebook filter bubble study, 7.05.2015,
[https://tiny.pl/tqh7z](https://tiny.pl/tqh7z){.wixui-rich-text__text
auto-recognition="true" target="_blank"} (dostęp 15.02.2021).

[[\[2\]]]{.wixui-rich-text__text
style="text-decoration:underline;"} Por. M. Wójcik (red.), Mały leksykon
postprawdy,
[[https://tinyurl.com/u3s9sqk8](https://tinyurl.com/u3s9sqk8){.wixui-rich-text__text
rel="noreferrer noopener" target="_blank"}]{.wixui-rich-text__text
style="text-decoration:underline;"}

\[dostęp dnia 15.02.2021 r.\].


/\$\$
